<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल अय्यूब ४२</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>अय्यूब</a></li>
<li><a href='JOB41.htm'>&lt;</a></li>
<li><a href='JOB.htm'>४२</a></li>
<li><a href='PSA001.htm'>&gt;</a></li>
</ul>
<div class="main">
 
<div class='chapterlabel' id="V0"> ४२</div><div class='s'>अय्यूब का पश्चाताप और पुनर्स्थापना </div><div class='p'> <span class="verse" id="V1">१&#160;</span>तब अय्यूब ने यहोवा को उत्तर दिया; </div><div class='q'> <span class="verse" id="V2">२&#160;</span>“मैं जानता हूँ कि तू सब कुछ कर सकता है*, </div><div class='q'>और तेरी युक्तियों में से कोई रुक नहीं सकती। (यशा. 14:27, नीति. 19:21, मर. 10:27) </div><div class='q'> <span class="verse" id="V3">३&#160;</span>तूने मुझसे पूछा, 'तू कौन है जो ज्ञानरहित होकर युक्ति पर परदा डालता है?' </div><div class='q'>परन्तु मैंने तो जो नहीं समझता था वही कहा, </div><div class='q'>अर्थात् जो बातें मेरे लिये अधिक कठिन और मेरी समझ से बाहर थीं जिनको मैं जानता भी नहीं था। </div><div class='q'> <span class="verse" id="V4">४&#160;</span>तूने मुझसे कहा, 'मैं निवेदन करता हूँ सुन, </div><div class='q'>मैं कुछ कहूँगा, मैं तुझ से प्रश्न करता हूँ, तू मुझे बता।' </div><div class='q'> <span class="verse" id="V5">५&#160;</span>मैंने कानों से तेरा समाचार सुना था, </div><div class='q'>परन्तु अब मेरी आँखें तुझे देखती हैं; </div><div class='q'> <span class="verse" id="V6">६&#160;</span>इसलिए मुझे अपने ऊपर घृणा आती है*, </div><div class='q'>और मैं धूलि और राख में पश्चाताप करता हूँ।” </div><div class='s'>अय्यूब का घोर परीक्षा से छूटना </div><div class='p'> <span class="verse" id="V7">७&#160;</span>और ऐसा हुआ कि जब यहोवा ये बातें अय्यूब से कह चुका, तब उसने तेमानी एलीपज से कहा, “मेरा क्रोध तेरे और तेरे दोनों मित्रों पर भड़का है, क्योंकि जैसी ठीक बात मेरे दास अय्यूब ने मेरे विषय कही है, वैसी तुम लोगों ने नहीं कही।  <span class="verse" id="V8">८&#160;</span>इसलिए अब तुम सात बैल और सात मेढ़े छाँटकर मेरे दास अय्यूब के पास जाकर अपने निमित्त होमबलि चढ़ाओ, तब मेरा दास अय्यूब तुम्हारे लिये प्रार्थना करेगा, क्योंकि उसी की प्रार्थना मैं ग्रहण करूँगा; और नहीं, तो मैं तुम से तुम्हारी मूर्खता के योग्य बर्ताव करूँगा, क्योंकि तुम लोगों ने मेरे विषय मेरे दास अय्यूब की सी ठीक बात नहीं कही।”  <span class="verse" id="V9">९&#160;</span>यह सुन तेमानी एलीपज, शूही बिल्दद और नामाती सोपर ने जाकर यहोवा की आज्ञा के अनुसार किया, और यहोवा ने अय्यूब की प्रार्थना ग्रहण की।  <span class="verse" id="V10">१०&#160;</span>जब अय्यूब ने अपने मित्रों के लिये प्रार्थना की, तब यहोवा ने उसका सारा दुःख दूर किया, और जितना अय्यूब का पहले था, उसका दुगना यहोवा ने उसे दे दिया।  <span class="verse" id="V11">११&#160;</span>तब उसके सब भाई, और सब बहनें, और जितने पहले उसको जानते-पहचानते थे, उन सभी ने आकर उसके यहाँ उसके संग भोजन किया; और जितनी विपत्ति यहोवा ने उस पर डाली थीं, उन सब के विषय उन्होंने विलाप किया, और उसे शान्ति दी; और उसे एक-एक चाँदी का सिक्का और सोने की एक-एक बाली दी।  <span class="verse" id="V12">१२&#160;</span>और यहोवा ने अय्यूब के बाद के दिनों में उसको पहले के दिनों से अधिक आशीष दी*; और उसके चौदह हजार भेड़-बकरियाँ, छः हजार ऊँट, हजार जोड़ी बैल, और हजार गदहियाँ हो गई।  <span class="verse" id="V13">१३&#160;</span>और उसके सात बेटे और तीन बेटियाँ भी उत्‍पन्‍न हुई।  <span class="verse" id="V14">१४&#160;</span>इनमें से उसने जेठी बेटी का नाम तो यमीमा, दूसरी का कसीआ और तीसरी का केरेन्हप्पूक रखा।  <span class="verse" id="V15">१५&#160;</span>और उस सारे देश में ऐसी स्त्रियाँ कहीं न थीं, जो अय्यूब की बेटियों के समान सुन्दर हों, और उनके पिता ने उनको उनके भाइयों के संग ही सम्पत्ति दी।  <span class="verse" id="V16">१६&#160;</span>इसके बाद अय्यूब एक सौ चालीस वर्ष जीवित रहा, और चार पीढ़ी तक अपना वंश देखने पाया।  <span class="verse" id="V17">१७&#160;</span>निदान अय्यूब वृद्धावस्था में दीर्घायु होकर मर गया। </div><ul class='tnav'>
<li><a href='index.htm'>अय्यूब</a></li>
<li><a href='JOB41.htm'>&lt;</a></li>
<li><a href='JOB.htm'>४२</a></li>
<li><a href='PSA001.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
