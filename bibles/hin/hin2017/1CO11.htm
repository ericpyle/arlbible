<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल 1 कुरिन्थियों ११</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 कुरिन्थियों</a></li>
<li><a href='1CO10.htm'>&lt;</a></li>
<li><a href='1CO.htm'>११</a></li>
<li><a href='1CO12.htm'>&gt;</a></li>
</ul>
<div class="main">
 
<div class='chapterlabel' id="V0"> ११</div><div class='s'>सिर ढकने सम्बन्धित निर्देश </div><div class='p'> <span class="verse" id="V1">१&#160;</span>तुम मेरी जैसी चाल चलो जैसा मैं मसीह के समान चाल चलता हूँ। </div><div class='p'> <span class="verse" id="V2">२&#160;</span>मैं तुम्हें सराहता हूँ, कि सब बातों में तुम मुझे स्मरण करते हो; और जो व्यवहार मैंने तुम्हें सौंप दिए हैं, उन्हें धारण करते हो।  <span class="verse" id="V3">३&#160;</span>पर मैं चाहता हूँ, कि तुम यह जान लो, कि हर एक पुरुष का सिर मसीह है: और स्त्री का सिर पुरुष है: और मसीह का सिर परमेश्‍वर है।  <span class="verse" id="V4">४&#160;</span>जो पुरुष सिर ढाँके हुए प्रार्थना या भविष्यद्वाणी करता है, वह अपने सिर का अपमान करता है। </div><div class='p'> <span class="verse" id="V5">५&#160;</span>परन्तु जो स्त्री बिना सिर ढके प्रार्थना या भविष्यद्वाणी करती है, वह अपने सिर का अपमान करती है, क्योंकि वह मुण्डी होने के बराबर है।  <span class="verse" id="V6">६&#160;</span>यदि स्त्री ओढ़नी न ओढ़े, तो बाल भी कटा ले; यदि स्त्री के लिये बाल कटाना या मुण्डाना लज्जा की बात है, तो ओढ़नी ओढ़े। </div><div class='p'> <span class="verse" id="V7">७&#160;</span>हाँ पुरुष को अपना सिर ढाँकना उचित नहीं, क्योंकि वह परमेश्‍वर का स्वरूप और महिमा है; परन्तु स्त्री पुरुष की शोभा है। (1 कुरि. 11:3)  <span class="verse" id="V8">८&#160;</span>क्योंकि पुरुष स्त्री से नहीं हुआ, परन्तु स्त्री पुरुष से हुई है। (उत्प. 2:21-23) </div><div class='p'> <span class="verse" id="V9">९&#160;</span>और पुरुष स्त्री के लिये नहीं सिरजा गया*, परन्तु स्त्री पुरुष के लिये सिरजी गई है। (उत्प. 2:18)  <span class="verse" id="V10">१०&#160;</span>इसलिए स्वर्गदूतों के कारण स्त्री को उचित है, कि अधिकार अपने सिर पर रखे। </div><div class='p'> <span class="verse" id="V11">११&#160;</span>तो भी प्रभु में न तो स्त्री बिना पुरुष और न पुरुष बिना स्त्री के है।  <span class="verse" id="V12">१२&#160;</span>क्योंकि जैसे स्त्री पुरुष से है*, वैसे ही पुरुष स्त्री के द्वारा है; परन्तु सब वस्तुएँ परमेश्‍वर से हैं। </div><div class='p'> <span class="verse" id="V13">१३&#160;</span>तुम स्वयं ही विचार करो, क्या स्त्री को बिना सिर ढके परमेश्‍वर से प्रार्थना करना उचित है?  <span class="verse" id="V14">१४&#160;</span>क्या स्वाभाविक रीति से भी तुम नहीं जानते, कि यदि पुरुष लम्बे बाल रखे, तो उसके लिये अपमान है।  <span class="verse" id="V15">१५&#160;</span>परन्तु यदि स्त्री लम्बे बाल रखे; तो उसके लिये शोभा है क्योंकि बाल उसको ओढ़नी के लिये दिए गए हैं।  <span class="verse" id="V16">१६&#160;</span>परन्तु यदि कोई विवाद करना चाहे, तो यह जाने कि न हमारी और न परमेश्‍वर की कलीसियाओं की ऐसी रीति है। </div><div class='s'>प्रभु भोज के विषय में </div><div class='p'> <span class="verse" id="V17">१७&#160;</span>परन्तु यह निर्देश देते हुए, मैं तुम्हें नहीं सराहता, इसलिए कि तुम्हारे इकट्ठे होने से भलाई नहीं, परन्तु हानि होती है।  <span class="verse" id="V18">१८&#160;</span>क्योंकि पहले तो मैं यह सुनता हूँ, कि जब तुम कलीसिया में इकट्ठे होते हो, तो तुम में फूट होती है और मैं कुछ-कुछ विश्वास भी करता हूँ।  <span class="verse" id="V19">१९&#160;</span>क्योंकि विधर्म भी तुम में अवश्य होंगे, इसलिए कि जो लोग तुम में खरे निकले हैं, वे प्रगट हो जाएँ। </div><div class='p'> <span class="verse" id="V20">२०&#160;</span>जब तुम एक जगह में इकट्ठे होते हो* तो यह प्रभु भोज खाने के लिये नहीं।  <span class="verse" id="V21">२१&#160;</span>क्योंकि खाने के समय एक दूसरे से पहले अपना भोज खा लेता है, तब कोई भूखा रहता है, और कोई मतवाला हो जाता है।  <span class="verse" id="V22">२२&#160;</span>क्या खाने-पीने के लिये तुम्हारे घर नहीं? या परमेश्‍वर की कलीसिया को तुच्छ जानते हो, और जिनके पास नहीं है उन्हें लज्जित करते हो? मैं तुम से क्या कहूँ? क्या इस बात में तुम्हारी प्रशंसा करूँ? मैं प्रशंसा नहीं करता। </div><div class='p'> <span class="verse" id="V23">२३&#160;</span>क्योंकि यह बात मुझे प्रभु से पहुँची, और मैंने तुम्हें भी पहुँचा दी; कि प्रभु यीशु ने जिस रात पकड़वाया गया रोटी ली,  <span class="verse" id="V24">२४&#160;</span>और धन्यवाद करके उसे तोड़ी, और कहा, “यह मेरी देह है, जो तुम्हारे लिये है: मेरे स्मरण के लिये यही किया करो।” </div><div class='p'> <span class="verse" id="V25">२५&#160;</span>इसी रीति से उसने बियारी के बाद कटोरा भी लिया, और कहा, “यह कटोरा मेरे लहू में नई वाचा है: जब कभी पीओ, तो मेरे स्मरण के लिये यही किया करो।” (लूका 22:20)  <span class="verse" id="V26">२६&#160;</span>क्योंकि जब कभी तुम यह रोटी खाते, और इस कटोरे में से पीते हो, तो प्रभु की मृत्यु को जब तक वह न आए, प्रचार करते हो। </div><div class='p'> <span class="verse" id="V27">२७&#160;</span>इसलिए जो कोई अनुचित रीति से प्रभु की रोटी खाए, या उसके कटोरे में से पीए, वह प्रभु की देह और लहू का अपराधी ठहरेगा।  <span class="verse" id="V28">२८&#160;</span>इसलिए मनुष्य अपने आप को जाँच ले और इसी रीति से इस रोटी में से खाए, और इस कटोरे में से पीए।  <span class="verse" id="V29">२९&#160;</span>क्योंकि जो खाते-पीते समय प्रभु की देह को न पहचाने, वह इस खाने और पीने से अपने ऊपर दण्ड लाता है।  <span class="verse" id="V30">३०&#160;</span>इसी कारण तुम में बहुत से निर्बल और रोगी हैं, और बहुत से सो भी गए। </div><div class='p'> <span class="verse" id="V31">३१&#160;</span>यदि हम अपने आप को जाँचते, तो दण्ड न पाते।  <span class="verse" id="V32">३२&#160;</span>परन्तु प्रभु हमें दण्ड देकर हमारी ताड़ना करता है इसलिए कि हम संसार के साथ दोषी न ठहरें। </div><div class='p'> <span class="verse" id="V33">३३&#160;</span>इसलिए, हे मेरे भाइयों, जब तुम खाने के लिये इकट्ठे होते हो, तो एक दूसरे के लिये ठहरा करो।  <span class="verse" id="V34">३४&#160;</span>यदि कोई भूखा हो, तो अपने घर में खा ले जिससे तुम्हारा इकट्ठा होना दण्ड का कारण न हो। और शेष बातों को मैं आकर ठीक कर दूँगा। </div><ul class='tnav'>
<li><a href='index.htm'>1 कुरिन्थियों</a></li>
<li><a href='1CO10.htm'>&lt;</a></li>
<li><a href='1CO.htm'>११</a></li>
<li><a href='1CO12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
