<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल नीतिवचन ६</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>नीतिवचन</a></li>
<li><a href='PRO05.htm'>&lt;</a></li>
<li><a href='PRO.htm'>६</a></li>
<li><a href='PRO07.htm'>&gt;</a></li>
</ul>
<div class="main">
 
<div class='chapterlabel' id="V0"> ६</div><div class='s'>संकटपूर्ण वायदा </div><div class='p'> <span class="verse" id="V1">१&#160;</span>हे मेरे पुत्र, यदि तू अपने पड़ोसी के जमानत का उत्तरदायी हुआ हो, अथवा परदेशी के लिये शपथ खाकर उत्तरदायी हुआ हो,  <span class="verse" id="V2">२&#160;</span>तो तू अपने ही शपथ के वचनों में फंस जाएगा, और अपने ही मुँह के वचनों से पकड़ा जाएगा।  <span class="verse" id="V3">३&#160;</span>इस स्थिति में, हे मेरे पुत्र एक काम कर और अपने आप को बचा ले, क्योंकि तू अपने पड़ोसी के हाथ में पड़ चुका है तो जा, और अपनी रिहाई के लिए उसको साष्टांग प्रणाम करके उससे विनती कर।  <span class="verse" id="V4">४&#160;</span>तू न तो अपनी आँखों में नींद, और न अपनी पलकों में झपकी आने दे;  <span class="verse" id="V5">५&#160;</span>और अपने आप को हिरनी के समान शिकारी के हाथ से, और चिड़िया के समान चिड़ीमार के हाथ से छुड़ा। </div><div class='s'>आलस की मूर्खता </div><div class='p'> <span class="verse" id="V6">६&#160;</span>हे आलसी, चींटियों के पास जा; उनके काम पर ध्यान दे, और बुद्धिमान हो जा।  <span class="verse" id="V7">७&#160;</span>उनके न तो कोई न्यायी होता है, न प्रधान, और न प्रभुता करनेवाला,  <span class="verse" id="V8">८&#160;</span>फिर भी वे अपना आहार धूपकाल में संचय करती हैं, और कटनी के समय अपनी भोजनवस्तु बटोरती हैं।  <span class="verse" id="V9">९&#160;</span>हे आलसी, तू कब तक सोता रहेगा? तेरी नींद कब टूटेगी?  <span class="verse" id="V10">१०&#160;</span>थोड़ी सी नींद, एक और झपकी, थोड़ा और छाती पर हाथ रखे लेटे रहना,  <span class="verse" id="V11">११&#160;</span>तब तेरा कंगालपन राह के लुटेरे के समान और तेरी घटी हथियारबंद के समान आ पड़ेगी। </div><div class='s'>दुष्ट मनुष्य </div><div class='p'> <span class="verse" id="V12">१२&#160;</span>ओछे और अनर्थकारी* को देखो, वह टेढ़ी-टेढ़ी बातें बकता फिरता है,  <span class="verse" id="V13">१३&#160;</span>वह नैन से सैन और पाँव से इशारा, और अपनी अंगुलियों से संकेत करता है,  <span class="verse" id="V14">१४&#160;</span>उसके मन में उलट फेर की बातें रहतीं, वह लगातार बुराई गढ़ता है और झगड़ा रगड़ा उत्‍पन्‍न करता है।  <span class="verse" id="V15">१५&#160;</span>इस कारण उस पर विपत्ति अचानक आ पड़ेगी, वह पल भर में ऐसा नाश हो जाएगा, कि बचने का कोई उपाय न रहेगा।  <span class="verse" id="V16">१६&#160;</span>छः वस्तुओं से यहोवा बैर रखता है, वरन् सात हैं जिनसे उसको घृणा है'  <span class="verse" id="V17">१७&#160;</span>अर्थात् घमण्ड से चढ़ी हुई आँखें, झूठ बोलनेवाली जीभ, और निर्दोष का लहू बहानेवाले हाथ,  <span class="verse" id="V18">१८&#160;</span>अनर्थ कल्पना गढ़नेवाला मन, बुराई करने को वेग से दौड़नेवाले पाँव,  <span class="verse" id="V19">१९&#160;</span>झूठ बोलनेवाला साक्षी और भाइयों के बीच में झगड़ा उत्‍पन्‍न करनेवाला मनुष्य। </div><div class='s'>व्यभिचार से सावधान </div><div class='p'> <span class="verse" id="V20">२०&#160;</span>हे मेरे पुत्र, अपने पिता की आज्ञा को मान, और अपनी माता की शिक्षा को न तज।  <span class="verse" id="V21">२१&#160;</span>उनको अपने हृदय में सदा गाँठ बाँधे रख; और अपने गले का हार बना ले।  <span class="verse" id="V22">२२&#160;</span>वह तेरे चलने में तेरी अगुआई, और सोते समय तेरी रक्षा, और जागते समय तुझे शिक्षा देगी।  <span class="verse" id="V23">२३&#160;</span>आज्ञा तो दीपक है और शिक्षा ज्योति, और अनुशासन के लिए दी जानेवाली डाँट जीवन का मार्ग है,  <span class="verse" id="V24">२४&#160;</span>वे तुझको अनैतिक स्त्री* से और व्यभिचारिणी की चिकनी चुपड़ी बातों से बचाएगी।  <span class="verse" id="V25">२५&#160;</span>उसकी सुन्दरता देखकर अपने मन में उसकी अभिलाषा न कर; वह तुझे अपने कटाक्ष से फँसाने न पाए;  <span class="verse" id="V26">२६&#160;</span>क्योंकि वेश्यागमन के कारण मनुष्य रोटी के टुकड़ों का भिखारी हो जाता है, परन्तु व्यभिचारिणी अनमोल जीवन का अहेर कर लेती है।  <span class="verse" id="V27">२७&#160;</span>क्या हो सकता है कि कोई अपनी छाती पर आग रख ले; और उसके कपड़े न जलें?  <span class="verse" id="V28">२८&#160;</span>क्या हो सकता है कि कोई अंगारे पर चले, और उसके पाँव न झुलसें?  <span class="verse" id="V29">२९&#160;</span>जो पराई स्त्री के पास जाता है, उसकी दशा ऐसी है; वरन् जो कोई उसको छूएगा वह दण्ड से न बचेगा।  <span class="verse" id="V30">३०&#160;</span>जो चोर भूख के मारे अपना पेट भरने के लिये चोरी करे, उसको तो लोग तुच्छ नहीं जानते;  <span class="verse" id="V31">३१&#160;</span>फिर भी यदि वह पकड़ा जाए, तो उसको सातगुणा भर देना पड़ेगा; वरन् अपने घर का सारा धन देना पड़ेगा।  <span class="verse" id="V32">३२&#160;</span>जो परस्त्रीगमन करता है वह निरा निर्बुद्ध है; जो ऐसा करता है, वह अपने प्राण को नाश करता है।  <span class="verse" id="V33">३३&#160;</span>उसको घायल और अपमानित होना पड़ेगा, और उसकी नामधराई कभी न मिटेगी।  <span class="verse" id="V34">३४&#160;</span>क्योंकि जलन से पुरुष बहुत ही क्रोधित हो जाता है, और जब वह बदला लेगा तब कोई दया नहीं दिखाएगा।।  <span class="verse" id="V35">३५&#160;</span>वह मुआवजे में कुछ न लेगा, और चाहे तू उसको बहुत कुछ दे, तो भी वह न मानेगा। </div><ul class='tnav'>
<li><a href='index.htm'>नीतिवचन</a></li>
<li><a href='PRO05.htm'>&lt;</a></li>
<li><a href='PRO.htm'>६</a></li>
<li><a href='PRO07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
