<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल 1 इतिहास ११</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 इतिहास</a></li>
<li><a href='1CH10.htm'>&lt;</a></li>
<li><a href='1CH.htm'>११</a></li>
<li><a href='1CH12.htm'>&gt;</a></li>
</ul>
<div class="main">
 
<div class='chapterlabel' id="V0"> ११</div><div class='s'>दाऊद को पूरे इस्राएल का राजा ठहराया गया </div><div class='p'> <span class="verse" id="V1">१&#160;</span>तब सब इस्राएली दाऊद के पास हेब्रोन में इकट्ठे होकर कहने लगे, “सुन, हम लोग और तू एक ही हड्डी और माँस हैं।  <span class="verse" id="V2">२&#160;</span>पिछले दिनों में जब शाऊल राजा था, तब भी इस्राएलियों का अगुआ तू ही था, और तेरे परमेश्‍वर यहोवा ने तुझ से कहा, 'मेरी प्रजा इस्राएल का चरवाहा, और मेरी प्रजा इस्राएल का प्रधान, तू ही होगा'। “(मत्ती 2:6, भज. 78:71)  <span class="verse" id="V3">३&#160;</span>इसलिए सब इस्राएली पुरनिये हेब्रोन में राजा के पास आए, और दाऊद ने उनके साथ हेब्रोन में यहोवा के सामने वाचा बाँधी; और उन्होंने यहोवा के वचन के अनुसार, जो उसने शमूएल से कहा था, इस्राएल का राजा होने के लिये दाऊद का अभिषेक किया।  <span class="verse" id="V4">४&#160;</span>तब सब इस्राएलियों समेत दाऊद यरूशलेम गया, जो यबूस भी कहलाता था, और वहाँ यबूसी नामक उस देश के निवासी रहते थे।  <span class="verse" id="V5">५&#160;</span>तब यबूस के निवासियों ने दाऊद से कहा, “तू यहाँ आने नहीं पाएगा।” तो भी दाऊद ने सिय्योन नामक गढ़ को ले लिया, वही दाऊदपुर भी कहलाता है।  <span class="verse" id="V6">६&#160;</span>दाऊद ने कहा, “जो कोई यबूसियों को सबसे पहले मारेगा, वह मुख्य सेनापति होगा, तब सरूयाह का पुत्र योआब* सबसे पहले चढ़ गया, और सेनापति बन गया।  <span class="verse" id="V7">७&#160;</span>तब दाऊद उस गढ़ में रहने लगा, इसलिए उसका नाम दाऊदपुर पड़ा।  <span class="verse" id="V8">८&#160;</span>और उसने नगर के चारों ओर, अर्थात् मिल्लो से लेकर चारों ओर शहरपनाह बनवाई, और योआब ने शेष नगर के खण्डहरों को फिर बसाया।  <span class="verse" id="V9">९&#160;</span>और दाऊद की प्रतिष्ठा अधिक बढ़ती गई और सेनाओं का यहोवा उसके संग था। </div><div class='s'>दाऊद के शूरवीर </div><div class='p'> <span class="verse" id="V10">१०&#160;</span>यहोवा ने इस्राएल के विषय जो वचन कहा था, उसके अनुसार दाऊद के जिन शूरवीरों ने सब इस्राएलियों समेत उसके राज्य में उसके पक्ष में होकर, उसे राजा बनाने को जोर दिया*, उनमें से मुख्य पुरुष ये हैं।  <span class="verse" id="V11">११&#160;</span>दाऊद के शूरवीरों की नामावली यह है, अर्थात् एक हक्मोनी का पुत्र याशोबाम जो तीसों में मुख्य था, उसने तीन सौ पुरुषों पर भाला चलाकर, उन्हें एक ही समय में मार डाला।  <span class="verse" id="V12">१२&#160;</span>उसके बाद अहोही दोदो का पुत्र एलीआजर जो तीनों महान वीरों में से एक था।  <span class="verse" id="V13">१३&#160;</span>वह पसदम्मीम में जहाँ जौ का एक खेत था, दाऊद के संग रहा जब पलिश्ती वहाँ युद्ध करने को इकट्ठे हुए थे, और लोग पलिश्तियों के सामने से भाग गए।  <span class="verse" id="V14">१४&#160;</span>तब उन्होंने उस खेत के बीच में खड़े होकर उसकी रक्षा की, और पलिश्तियों को मारा, और यहोवा ने उनका बड़ा उद्धार किया।  <span class="verse" id="V15">१५&#160;</span>तीसों मुख्य पुरुषों में से तीन दाऊद के पास चट्टान को, अर्थात् अदुल्लाम नामक गुफा में गए, और पलिश्तियों की छावनी रापा नामक तराई में पड़ी हुई थी।  <span class="verse" id="V16">१६&#160;</span>उस समय दाऊद गढ़ में था, और उस समय पलिश्तियों की एक चौकी बैतलहम में थी।  <span class="verse" id="V17">१७&#160;</span>तब दाऊद ने बड़ी अभिलाषा के साथ कहा, “कौन मुझे बैतलहम के फाटक के पास के कुएँ का पानी पिलाएगा।”  <span class="verse" id="V18">१८&#160;</span>तब वे तीनों जन पलिश्तियों की छावनी पर टूट पड़े और बैतलहम के फाटक के कुएँ से पानी भरकर दाऊद के पास ले आए; परन्तु दाऊद ने पीने से इन्कार किया और यहोवा के सामने अर्घ करके उण्डेला:  <span class="verse" id="V19">१९&#160;</span>और उसने कहा, “मेरा परमेश्‍वर मुझसे ऐसा करना दूर रखे। क्या मैं इन मनुष्यों का लहू पीऊँ जिन्होंने अपने प्राणों पर खेला है? ये तो अपने प्राण पर खेलकर उसे ले आए हैं।” इसलिए उसने वह पानी पीने से इन्कार किया। इन तीन वीरों ने ये ही काम किए।  <span class="verse" id="V20">२०&#160;</span>अबीशै जो योआब का भाई था, वह तीनों में मुख्य था। उसने अपना भाला चलाकर तीन सौ को मार डाला और तीनों में नामी हो गया।  <span class="verse" id="V21">२१&#160;</span>दूसरी श्रेणी के तीनों में वह अधिक प्रतिष्ठित था, और उनका प्रधान हो गया, परन्तु मुख्य तीनों के पद को न पहुँचा  <span class="verse" id="V22">२२&#160;</span>यहोयादा का पुत्र बनायाह था, जो कबसेल के एक वीर का पुत्र था, जिस ने बड़े-बड़े काम किए थे, उसने सिंह समान दो मोआबियों को मार डाला, और हिमऋतु में उसने एक गड्ढे में उतर के एक सिंह को मार डाला।  <span class="verse" id="V23">२३&#160;</span>फिर उसने एक डील-डौलवाले अर्थात् पाँच हाथ लम्बे मिस्री पुरुष को मार डाला, वह मिस्री हाथ में जुलाहों का ढेका-सा एक भाला लिए हुए था, परन्तु बनायाह एक लाठी ही लिए हुए उसके पास गया, और मिस्री के हाथ से भाले को छीनकर उसी के भाले से उसे घात किया।  <span class="verse" id="V24">२४&#160;</span>ऐसे-ऐसे काम करके यहोयादा का पुत्र बनायाह उन तीनों वीरों में नामी हो गया।  <span class="verse" id="V25">२५&#160;</span>वह तो तीसों से अधिक प्रतिष्ठित था, परन्तु मुख्य तीनों के पद को न पहुँचा। उसको दाऊद ने अपने अंगरक्षकों का प्रधान नियुक्त किया।  <span class="verse" id="V26">२६&#160;</span>फिर दलों के वीर ये थे, अर्थात् योआब का भाई असाहेल, बैतलहमी दोदो का पुत्र एल्हनान,  <span class="verse" id="V27">२७&#160;</span>हरोरी शम्मोत, पलोनी हेलेस,  <span class="verse" id="V28">२८&#160;</span>तकोई इक्केश का पुत्र ईरा, अनातोती अबीएजेर,  <span class="verse" id="V29">२९&#160;</span>सिब्बकै हूशाई, अहोही ईलै,  <span class="verse" id="V30">३०&#160;</span>महरै नतोपाई, एक और नतोपाई बानाह का पुत्र हेलेद,  <span class="verse" id="V31">३१&#160;</span>बिन्यामीनियों के गिबा नगरवासी रीबै का पुत्र इतै, पिरातोनी बनायाह,  <span class="verse" id="V32">३२&#160;</span>गाश के नालों के पास रहनेवाला हूरै, अराबावासी अबीएल,  <span class="verse" id="V33">३३&#160;</span>बहूरीमी अज्मावेत, शालबोनी एल्यहबा,  <span class="verse" id="V34">३४&#160;</span>गीजोई हाशेम के पुत्र, फिर हरारी शागे का पुत्र योनातान,  <span class="verse" id="V35">३५&#160;</span>हरारी साकार का पुत्र अहीआम, ऊर का पुत्र एलीपाल,  <span class="verse" id="V36">३६&#160;</span>मकेराई हेपेर, पलोनी अहिय्याह,  <span class="verse" id="V37">३७&#160;</span>कर्मेली हेस्रो, एज्बै का पुत्र नारै,  <span class="verse" id="V38">३८&#160;</span>नातान का भाई योएल, हग्री का पुत्र मिभार,  <span class="verse" id="V39">३९&#160;</span>अम्मोनी सेलेक, बेरोती नहरै जो सरूयाह के पुत्र योआब का हथियार ढोनेवाला था,  <span class="verse" id="V40">४०&#160;</span>येतेरी ईरा और गारेब,  <span class="verse" id="V41">४१&#160;</span>हित्ती ऊरिय्याह, अहलै का पुत्र जाबाद,  <span class="verse" id="V42">४२&#160;</span>तीस पुरुषों समेत रूबेनी शीजा का पुत्र अदीना जो रूबेनियों का मुखिया था,  <span class="verse" id="V43">४३&#160;</span>माका का पुत्र हानान, मेतेनी योशापात,  <span class="verse" id="V44">४४&#160;</span>अश्तारोती उज्जियाह, अरोएरी होताम के पुत्र शामा और यीएल,  <span class="verse" id="V45">४५&#160;</span>शिम्री का पुत्र यदीएल और उसका भाई तीसी, योहा,  <span class="verse" id="V46">४६&#160;</span>महवीमी एलीएल, एलनाम के पुत्र यरीबै और योशव्याह, मोआबी यित्मा,  <span class="verse" id="V47">४७&#160;</span>एलीएल, ओबेद और मसोबाई यासीएल। </div><ul class='tnav'>
<li><a href='index.htm'>1 इतिहास</a></li>
<li><a href='1CH10.htm'>&lt;</a></li>
<li><a href='1CH.htm'>११</a></li>
<li><a href='1CH12.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
