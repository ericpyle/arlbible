<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल जकर्याह ७</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>जकर्याह</a></li>
<li><a href='ZEC06.htm'>&lt;</a></li>
<li><a href='ZEC.htm'>७</a></li>
<li><a href='ZEC08.htm'>&gt;</a></li>
</ul>
<div class="main">
 
<div class='chapterlabel' id="V0"> ७</div><div class='s'>उपवास से आज्ञाकारिता भली </div><div class='p'> <span class="verse" id="V1">१&#160;</span>फिर दारा राजा के चौथे वर्ष में किसलेव नामक नौवें महीने के चौथे दिन को, यहोवा का वचन जकर्याह के पास पहुँचा।  <span class="verse" id="V2">२&#160;</span>बेतेलवासियों ने शरेसेर और रेगेम्मेलेक को इसलिए भेजा था कि यहोवा से विनती करें,  <span class="verse" id="V3">३&#160;</span>और सेनाओं के यहोवा के भवन के याजकों से और भविष्यद्वक्ताओं से भी यह पूछें, “क्या हमें उपवास करके रोना चाहिये जैसे कि कितने वर्षों से हम पाँचवें महीने में करते आए हैं?”  <span class="verse" id="V4">४&#160;</span>तब सेनाओं के यहोवा का यह वचन मेरे पास पहुँचा;  <span class="verse" id="V5">५&#160;</span>“सब साधारण लोगों से और याजकों से कह, कि जब तुम इन सत्तर वर्षों के बीच पाँचवें और सातवें महीनों में उपवास और विलाप करते थे*, तब क्या तुम सचमुच मेरे ही लिये उपवास करते थे?  <span class="verse" id="V6">६&#160;</span>और जब तुम खाते पीते हो, तो क्या तुम अपने ही लिये नहीं खाते, और क्या तुम अपने ही लिये नहीं पीते हो? </div><div class='s'>अनाज्ञाकारिता का बँधुवाई में पूर्णविराम </div><div class='p'> <span class="verse" id="V7">७&#160;</span>क्या यह वही वचन नहीं है, जो यहोवा पूर्वकाल के भविष्यद्वक्ताओं के द्वारा उस समय पुकारकर कहता रहा जब यरूशलेम अपने चारों ओर के नगरों समेत चैन से बसा हुआ था, और दक्षिण देश और नीचे का देश भी बसा हुआ था?”  <span class="verse" id="V8">८&#160;</span>फिर यहोवा का यह वचन जकर्याह के पास पहुँचा*: “सेनाओं के यहोवा ने यह कहा है,  <span class="verse" id="V9">९&#160;</span>खराई से न्याय चुकाना, और एक दूसरे के साथ कृपा और दया से काम करना,  <span class="verse" id="V10">१०&#160;</span>न तो विधवा पर अंधेर करना, न अनाथों पर, न परदेशी पर, और न दीन जन पर; और न अपने-अपने मन में एक दूसरे की हानि की कल्पना करना।”  <span class="verse" id="V11">११&#160;</span>परन्तु उन्होंने चित्त लगाना न चाहा, और हठ किया, और अपने कानों को बन्द कर लिया ताकि सुन न सके।  <span class="verse" id="V12">१२&#160;</span>वरन् उन्होंने अपने हृदय को इसलिए पत्थर सा बना लिया, कि वे उस व्यवस्था और उन वचनों को न मान सके जिन्हें सेनाओं के यहोवा ने अपने आत्मा के द्वारा पूर्वकाल के भविष्यद्वक्ताओं से कहला भेजा था। इस कारण सेनाओं के यहोवा की ओर से उन पर बड़ा क्रोध भड़का।  <span class="verse" id="V13">१३&#160;</span>सेनाओं के यहोवा का यही वचन है, “जैसे मेरे पुकारने पर उन्होंने नहीं सुना, वैसे ही उसके पुकारने पर मैं भी न सुनूँगा;  <span class="verse" id="V14">१४&#160;</span>वरन् मैं उन्हें उन सब जातियों के बीच जिन्हें वे नहीं जानते, आँधी के द्वारा तितर-बितर कर दूँगा, और उनका देश उनके पीछे ऐसा उजाड़ पड़ा रहेगा कि उसमें किसी का आना जाना न होगा; इसी प्रकार से उन्होंने मनोहर देश को उजाड़ कर दिया।” </div><ul class='tnav'>
<li><a href='index.htm'>जकर्याह</a></li>
<li><a href='ZEC06.htm'>&lt;</a></li>
<li><a href='ZEC.htm'>७</a></li>
<li><a href='ZEC08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
