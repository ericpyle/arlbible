<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल भजन संहिता ३९</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>भजन संहिता</a></li>
<li><a href='PSA038.htm'>&lt;</a></li>
<li><a href='PSA.htm'>३९</a></li>
<li><a href='PSA040.htm'>&gt;</a></li>
</ul>
<div class="main">
 
<div class='chapterlabel' id="V0"> ३९</div><div class='s'>बुद्धि और क्षमा के लिये प्रार्थना </div><div class='d'>यदूतून प्रधान बजानेवाले के लिये दाऊद का भजन </div><div class='b'> &#160; </div><div class='q'> <span class="verse" id="V1">१&#160;</span>मैंने कहा, “मैं अपनी चालचलन में चौकसी करूँगा, </div><div class='q'>ताकि मेरी जीभ से पाप न हो; </div><div class='q'>जब तक दुष्ट मेरे सामने है, </div><div class='q'>तब तक मैं लगाम लगाए अपना मुँह बन्द किए रहूँगा।” (याकू. 1:26) </div><div class='q'> <span class="verse" id="V2">२&#160;</span>मैं मौन धारण कर गूँगा बन गया, </div><div class='q'>और भलाई की ओर से भी चुप्पी साधे रहा; </div><div class='q'>और मेरी पीड़ा बढ़ गई, </div><div class='q'> <span class="verse" id="V3">३&#160;</span>मेरा हृदय अन्दर ही अन्दर जल रहा था*। </div><div class='q'>सोचते-सोचते आग भड़क उठी; </div><div class='q'>तब मैं अपनी जीभ से बोल उठा; </div><div class='q'> <span class="verse" id="V4">४&#160;</span>“हे यहोवा, ऐसा कर कि मेरा अन्त </div><div class='q'>मुझे मालूम हो जाए, और यह भी </div><div class='q'>कि मेरी आयु के दिन कितने हैं; </div><div class='q'>जिससे मैं जान लूँ कि कैसा अनित्य हूँ! </div><div class='q'> <span class="verse" id="V5">५&#160;</span>देख, तूने मेरी आयु बालिश्त भर की रखी है, </div><div class='q'>और मेरा जीवनकाल तेरी दृष्टि में कुछ है ही नहीं। </div><div class='q'>सचमुच सब मनुष्य कैसे ही स्थिर </div><div class='q'>क्यों न हों तो भी व्यर्थ ठहरे हैं। (सेला) </div><div class='q'> <span class="verse" id="V6">६&#160;</span>सचमुच मनुष्य छाया सा चलता-फिरता है; </div><div class='q'>सचमुच वे व्यर्थ घबराते हैं; </div><div class='q'>वह धन का संचय तो करता है </div><div class='q'>परन्तु नहीं जानता कि उसे कौन लेगा! </div><div class='q'> <span class="verse" id="V7">७&#160;</span>“अब हे प्रभु, मैं किस बात की बाट जोहूँ? </div><div class='q'>मेरी आशा तो तेरी ओर लगी है। </div><div class='q'> <span class="verse" id="V8">८&#160;</span>मुझे मेरे सब अपराधों के बन्धन से छुड़ा ले। </div><div class='q'>मूर्ख मेरी निन्दा न करने पाए। </div><div class='q'> <span class="verse" id="V9">९&#160;</span>मैं गूँगा बन गया* और मुँह न खोला; </div><div class='q'>क्योंकि यह काम तू ही ने किया है। </div><div class='q'> <span class="verse" id="V10">१०&#160;</span>तूने जो विपत्ति मुझ पर डाली है </div><div class='q'>उसे मुझसे दूर कर दे, </div><div class='q'>क्योंकि मैं तो तेरे हाथ की मार से </div><div class='q'>भस्म हुआ जाता हूँ। </div><div class='q'> <span class="verse" id="V11">११&#160;</span>जब तू मनुष्य को अधर्म के कारण </div><div class='q'>डाँट-डपटकर ताड़ना देता है; </div><div class='q'>तब तू उसकी सामर्थ्य को पतंगे के समान नाश करता है; </div><div class='q'>सचमुच सब मनुष्य वृथाभिमान करते हैं। </div><div class='q'> <span class="verse" id="V12">१२&#160;</span>“हे यहोवा, मेरी प्रार्थना सुन, और मेरी दुहाई पर कान लगा; </div><div class='q'>मेरा रोना सुनकर शान्त न रह! </div><div class='q'>क्योंकि मैं तेरे संग एक परदेशी यात्री के समान रहता हूँ, </div><div class='q'>और अपने सब पुरखाओं के समान परदेशी हूँ। (इब्रा. 11:13) </div><div class='q'> <span class="verse" id="V13">१३&#160;</span>आह! इससे पहले कि मैं यहाँ से चला जाऊँ </div><div class='q'>और न रह जाऊँ, </div><div class='q'>मुझे बचा ले जिससे मैं प्रदीप्त जीवन प्राप्त करूँ!” </div><ul class='tnav'>
<li><a href='index.htm'>भजन संहिता</a></li>
<li><a href='PSA038.htm'>&lt;</a></li>
<li><a href='PSA.htm'>३९</a></li>
<li><a href='PSA040.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
