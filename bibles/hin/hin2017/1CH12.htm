<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल 1 इतिहास १२</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 इतिहास</a></li>
<li><a href='1CH11.htm'>&lt;</a></li>
<li><a href='1CH.htm'>१२</a></li>
<li><a href='1CH13.htm'>&gt;</a></li>
</ul>
<div class="main">
 
<div class='chapterlabel' id="V0"> १२</div><div class='s'>दाऊद के अनुचर </div><div class='p'> <span class="verse" id="V1">१&#160;</span>जब दाऊद सिकलग में कीश के पुत्र शाऊल के डर के मारे छिपा रहता था, तब ये उसके पास वहाँ आए, और ये उन वीरों में से थे जो युद्ध में उसके सहायक थे।  <span class="verse" id="V2">२&#160;</span>ये धनुर्धारी थे, जो दायें-बांयें, दोनों हाथों से गोफन के पत्थर और धनुष के तीर चला सकते थे; और ये शाऊल के भाइयों में से बिन्यामीनी* थे,  <span class="verse" id="V3">३&#160;</span>मुख्य तो अहीएजेर और दूसरा योआश था जो गिबावासी शमाआ का पुत्र था; फिर अज्मावेत के पुत्र यजीएल और पेलेत, फिर बराका और अनातोती येहू,  <span class="verse" id="V4">४&#160;</span>और गिबोनी यिशमायाह जो तीसों में से एक वीर और उनके ऊपर भी था; फिर यिर्मयाह, यहजीएल, योहानान, गदेरावासी योजाबाद,  <span class="verse" id="V5">५&#160;</span>एलूजै, यरीमोत, बाल्याह, शेमर्याह, हारूपी शपत्याह,  <span class="verse" id="V6">६&#160;</span>एल्काना, यिश्शिय्याह, अजरेल, योएजेर, याशोबाम, जो सब कोरहवंशी थे,  <span class="verse" id="V7">७&#160;</span>और गदोरवासी यरोहाम के पुत्र योएला और जबद्याह।  <span class="verse" id="V8">८&#160;</span>फिर जब दाऊद जंगल के गढ़ में रहता था, तब ये गादी जो शूरवीर थे, और युद्ध विद्या सीखे हुए और ढाल और भाला काम में लानेवाले थे, और उनके मुँह सिंह के से और वे पहाड़ी मृग के समान वेग से दौड़नेवाले थे, ये और गादियों से अलग होकर उसके पास आए,  <span class="verse" id="V9">९&#160;</span>अर्थात् मुख्य तो एजेर, दूसरा ओबद्याह, तीसरा एलीआब,  <span class="verse" id="V10">१०&#160;</span>चौथा मिश्मन्ना, पाँचवाँ यिर्मयाह,  <span class="verse" id="V11">११&#160;</span>छठा अत्तै, सातवाँ एलीएल,  <span class="verse" id="V12">१२&#160;</span>आठवाँ योहानान, नौवाँ एलजाबाद,  <span class="verse" id="V13">१३&#160;</span>दसवाँ यिर्मयाह और ग्यारहवाँ मकबन्नै था,  <span class="verse" id="V14">१४&#160;</span>ये गादी मुख्य योद्धा थे, उनमें से जो सबसे छोटा था वह तो एक सौ के ऊपर, और जो सबसे बड़ा था, वह हजार के ऊपर था।  <span class="verse" id="V15">१५&#160;</span>ये ही वे हैं, जो पहले महीने में जब यरदन नदी सब किनारों के ऊपर-ऊपर बहती थी, तब उसके पार उतरे; और पूर्व और पश्चिम दोनों ओर के सब तराई के रहनेवालों को भगा दिया।  <span class="verse" id="V16">१६&#160;</span>कई एक बिन्यामीनी और यहूदी भी दाऊद के पास गढ़ में आए।  <span class="verse" id="V17">१७&#160;</span>उनसे मिलने को दाऊद निकला और उनसे कहा, “यदि तुम मेरे पास मित्रभाव से मेरी सहायता करने को आए हो, तब तो मेरा मन तुम से लगा रहेगा; परन्तु जो तुम मुझे धोखा देकर मेरे शत्रुओं के हाथ पकड़वाने आए हो, तो हमारे पितरों का परमेश्‍वर इस पर दृष्टि करके डाँटे, क्योंकि मेरे हाथ से कोई उपद्रव नहीं हुआ।”  <span class="verse" id="V18">१८&#160;</span>तब आत्मा अमासै में समाया, जो तीसों वीरों में मुख्य था, और उसने कहा, </div><div class='q'>“हे दाऊद! हम तेरे हैं; </div><div class='q'>हे यिशै के पुत्र! हम तेरी ओर के हैं, </div><div class='q'>तेरा कुशल ही कुशल हो और तेरे सहायकों का कुशल हो, </div><div class='q'>क्योंकि तेरा परमेश्‍वर तेरी सहायता किया करता है।” </div><div class='p'>इसलिए दाऊद ने उनको रख लिया, और अपने दल के मुखिये ठहरा दिए।  <span class="verse" id="V19">१९&#160;</span>फिर कुछ मनश्शेई भी उस समय दाऊद के पास भाग आए, जब वह पलिश्तियों के साथ होकर शाऊल से लड़ने को गया, परन्तु वह उसकी कुछ सहायता न कर सका, क्योंकि पलिश्तियों के सरदारों ने सम्मति लेने पर यह कहकर उसे विदा किया, “वह हमारे सिर कटवाकर अपने स्वामी शाऊल से फिर मिल जाएगा।”  <span class="verse" id="V20">२०&#160;</span>जब वह सिकलग को जा रहा था, तब ये मनश्शेई उसके पास भाग आए; अर्थात् अदनह, योजाबाद, यदीएल, मीकाएल, योजाबाद, एलीहू और सिल्लतै जो मनश्शे के हजारों के मुखिये थे।  <span class="verse" id="V21">२१&#160;</span>इन्होंने लुटेरों के दल के विरुद्ध दाऊद की सहायता की, क्योंकि ये सब शूरवीर थे, और सेना के प्रधान भी बन गए।  <span class="verse" id="V22">२२&#160;</span>वरन् प्रतिदिन लोग दाऊद की सहायता करने को उसके पास आते रहे, यहाँ तक कि परमेश्‍वर की सेना के समान एक बड़ी सेना बन गई।  <span class="verse" id="V23">२३&#160;</span>फिर लोग लड़ने के लिये हथियार बाँधे हुए हेब्रोन में दाऊद के पास इसलिए आए कि यहोवा के वचन के अनुसार शाऊल का राज्य उसके हाथ में कर दें: उनके मुखियों की गिनती यह है।  <span class="verse" id="V24">२४&#160;</span>यहूदा के ढाल और भाला लिए हुए छः हजार आठ सौ हथियारबंद लड़ने को आए।  <span class="verse" id="V25">२५&#160;</span>शिमोनी सात हजार एक सौ तैयार शूरवीर लड़ने को आए।  <span class="verse" id="V26">२६&#160;</span>लेवीय चार हजार छः सौ आए।  <span class="verse" id="V27">२७&#160;</span>और हारून के घराने का प्रधान यहोयादा था, और उसके साथ तीन हजार सात सौ आए।  <span class="verse" id="V28">२८&#160;</span>और सादोक नामक एक जवान वीर भी आया, और उसके पिता के घराने के बाईस प्रधान आए।  <span class="verse" id="V29">२९&#160;</span>और शाऊल के भाई बिन्यामीनियों में से तीन हजार आए, क्योंकि उस समय तक आधे बिन्यामीनियों से अधिक शाऊल के घराने का पक्ष करते रहे।  <span class="verse" id="V30">३०&#160;</span>फिर एप्रैमियों में से बड़े वीर और अपने-अपने पितरों के घरानों में नामी पुरुष बीस हजार आठ सौ आए।  <span class="verse" id="V31">३१&#160;</span>मनश्शे के आधे गोत्र में से दाऊद को राजा बनाने के लिये अठारह हजार आए, जिनके नाम बताए गए थे।  <span class="verse" id="V32">३२&#160;</span>इस्साकारियों में से जो समय को पहचानते थे, कि इस्राएल को क्या करना उचित है, उनके प्रधान दो सौ थे; और उनके सब भाई उनकी आज्ञा में रहते थे।  <span class="verse" id="V33">३३&#160;</span>फिर जबूलून में से युद्ध के सब प्रकार के हथियार लिए हुए लड़ने को पाँति बाँधनेवाले योद्धा पचास हजार आए, वे पाँति बाँधनेवाले थेः और चंचल न थे।  <span class="verse" id="V34">३४&#160;</span>फिर नप्ताली में से प्रधान तो एक हजार, और उनके संग ढाल और भाला लिए सैंतीस हजार आए।  <span class="verse" id="V35">३५&#160;</span>दानियों में से लड़ने के लिये पाँति बाँधनेवाले अट्ठाईस हजार छः सौ आए।  <span class="verse" id="V36">३६&#160;</span>और आशेर में से लड़ने को पाँति बाँधनेवाले चालीस हजार योद्धा आए।  <span class="verse" id="V37">३७&#160;</span>और यरदन पार रहनेवाले रूबेनी, गादी और मनश्शे के आधे गोत्रियों में से युद्ध के सब प्रकार के हथियार लिए हुए एक लाख बीस हजार आए।  <span class="verse" id="V38">३८&#160;</span>ये सब युद्ध के लिये पाँति बाँधनेवाले दाऊद को सारे इस्राएल का राजा बनाने के लिये हेब्रोन में सच्चे मन से आए, और अन्य सब इस्राएली भी दाऊद को राजा बनाने के लिये सहमत थे।  <span class="verse" id="V39">३९&#160;</span>वे वहाँ तीन दिन दाऊद के संग खाते पीते रहे, क्योंकि उनके भाइयों ने उनके लिये तैयारी की थी,  <span class="verse" id="V40">४०&#160;</span>और जो उनके निकट वरन् इस्साकार, जबूलून और नप्ताली तक रहते थे, वे भी गदहों, ऊँटों, खच्चरों और बैलों पर मैदा, अंजीरों और किशमिश की टिकियाँ, दाखमधु और तेल आदि भोजनवस्तु लादकर लाए, और बैल और भेड़-बकरियाँ बहुतायत से लाए; क्योंकि इस्राएल में आनन्द मनाया जा रहा था। </div><ul class='tnav'>
<li><a href='index.htm'>1 इतिहास</a></li>
<li><a href='1CH11.htm'>&lt;</a></li>
<li><a href='1CH.htm'>१२</a></li>
<li><a href='1CH13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
