<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल मत्ती १५</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>मत्ती</a></li>
<li><a href='MAT14.htm'>&lt;</a></li>
<li><a href='MAT.htm'>१५</a></li>
<li><a href='MAT16.htm'>&gt;</a></li>
</ul>
<div class="main">
 
<div class='chapterlabel' id="V0"> १५</div><div class='s'>परम्परा और आज्ञा उल्लंघन का प्रश्न </div><div class='p'> <span class="verse" id="V1">१&#160;</span>तब यरूशलेम से कुछ फरीसी और शास्त्री यीशु के पास आकर कहने लगे,  <span class="verse" id="V2">२&#160;</span>“तेरे चेले प्राचीनों की परम्पराओं* को क्यों टालते हैं, कि बिना हाथ धोए रोटी खाते हैं?”  <span class="verse" id="V3">३&#160;</span>उसने उनको उत्तर दिया, “तुम भी अपनी परम्पराओं के कारण क्यों परमेश्‍वर की आज्ञा टालते हो?  <span class="verse" id="V4">४&#160;</span>क्योंकि परमेश्‍वर ने कहा, ‘अपने पिता और अपनी माता का आदर करना’, और ‘जो कोई पिता या माता को बुरा कहे, वह मार डाला जाए।’  <span class="verse" id="V5">५&#160;</span>पर तुम कहते हो, कि यदि कोई अपने पिता या माता से कहे, ‘जो कुछ तुझे मुझसे लाभ पहुँच सकता था, वह परमेश्‍वर को भेंट चढ़ाया जा चुका’  <span class="verse" id="V6">६&#160;</span>तो वह अपने पिता का आदर न करे, इस प्रकार तुम ने अपनी परम्परा के कारण परमेश्‍वर का वचन टाल दिया।  <span class="verse" id="V7">७&#160;</span>हे कपटियों, यशायाह ने तुम्हारे विषय में यह भविष्यद्वाणी ठीक ही की है: </div><div class='q'> <span class="verse" id="V8">८&#160;</span>‘ये लोग होंठों से तो मेरा आदर करते हैं, </div><div class='q'>पर उनका मन मुझसे दूर रहता है। </div><div class='q'> <span class="verse" id="V9">९&#160;</span>और ये व्यर्थ मेरी उपासना करते हैं, </div><div class='q'>क्योंकि मनुष्य की विधियों को धर्मोपदेश करके सिखाते हैं।’ ” </div><div class='s'>अशुद्ध करनेवाली बातें </div><div class='p'> <span class="verse" id="V10">१०&#160;</span>और उसने लोगों को अपने पास बुलाकर उनसे कहा, “सुनो, और समझो।  <span class="verse" id="V11">११&#160;</span>जो मुँह में जाता है, वह मनुष्य को अशुद्ध नहीं करता, पर जो मुँह से निकलता है, वही मनुष्य को अशुद्ध करता है।”  <span class="verse" id="V12">१२&#160;</span>तब चेलों ने आकर उससे कहा, “क्या तू जानता है कि फरीसियों ने यह वचन सुनकर ठोकर खाई?”  <span class="verse" id="V13">१३&#160;</span>उसने उत्तर दिया, “हर पौधा जो मेरे स्वर्गीय पिता ने नहीं लगाया, उखाड़ा जाएगा।  <span class="verse" id="V14">१४&#160;</span>उनको जाने दो; वे अंधे मार्ग दिखानेवाले हैं और अंधा यदि अंधे को मार्ग दिखाए, तो दोनों गड्ढे में गिर पड़ेंगे।” </div><div class='p'> <span class="verse" id="V15">१५&#160;</span>यह सुनकर पतरस ने उससे कहा, “यह दृष्टान्त हमें समझा दे।”  <span class="verse" id="V16">१६&#160;</span>उसने कहा, “क्या तुम भी अब तक नासमझ हो?  <span class="verse" id="V17">१७&#160;</span>क्या तुम नहीं समझते, कि जो कुछ मुँह में जाता, वह पेट में पड़ता है, और शौच से निकल जाता है?  <span class="verse" id="V18">१८&#160;</span>पर जो कुछ मुँह से निकलता है, वह मन से निकलता है, और वही मनुष्य को अशुद्ध करता है।  <span class="verse" id="V19">१९&#160;</span>क्योंकि बुरे विचार, हत्या, परस्त्रीगमन, व्यभिचार, चोरी, झूठी गवाही और निन्दा मन ही से निकलती है।  <span class="verse" id="V20">२०&#160;</span>यही हैं जो मनुष्य को अशुद्ध करती हैं, परन्तु हाथ बिना धोए भोजन करना मनुष्य को अशुद्ध नहीं करता।” </div><div class='s'>कनानी जाति की स्त्री का विश्वास </div><div class='p'> <span class="verse" id="V21">२१&#160;</span>यीशु वहाँ से निकलकर, सोर* और सीदोन के देशों की ओर चला गया।  <span class="verse" id="V22">२२&#160;</span>और देखो, उस प्रदेश से एक कनानी* स्त्री निकली, और चिल्लाकर कहने लगी, “हे प्रभु! दाऊद के सन्तान, मुझ पर दया कर, मेरी बेटी को दुष्टात्मा बहुत सता रहा है।”  <span class="verse" id="V23">२३&#160;</span>पर उसने उसे कुछ उत्तर न दिया, और उसके चेलों ने आकर उससे विनती करके कहा, “इसे विदा कर; क्योंकि वह हमारे पीछे चिल्लाती आती है।”  <span class="verse" id="V24">२४&#160;</span>उसने उत्तर दिया, “इस्राएल के घराने की खोई हुई भेड़ों को छोड़ मैं किसी के पास नहीं भेजा गया।”  <span class="verse" id="V25">२५&#160;</span>पर वह आई, और उसे प्रणाम करके कहने लगी, “हे प्रभु, मेरी सहायता कर।”  <span class="verse" id="V26">२६&#160;</span>उसने उत्तर दिया, “बच्‍चों की* रोटी लेकर कुत्तों के आगे डालना अच्छा नहीं।”  <span class="verse" id="V27">२७&#160;</span>उसने कहा, “सत्य है प्रभु, पर कुत्ते भी वह चूरचार खाते हैं, जो उनके स्वामियों की मेज से गिरते हैं।”  <span class="verse" id="V28">२८&#160;</span>इस पर यीशु ने उसको उत्तर देकर कहा, “हे स्त्री, तेरा विश्वास बड़ा है; जैसा तू चाहती है, तेरे लिये वैसा ही हो” और उसकी बेटी उसी समय चंगी हो गई। </div><div class='s'>अनेक रोगियों को चंगा करना </div><div class='p'> <span class="verse" id="V29">२९&#160;</span>यीशु वहाँ से चलकर, गलील की झील के पास आया, और पहाड़ पर चढ़कर वहाँ बैठ गया।  <span class="verse" id="V30">३०&#160;</span>और भीड़ पर भीड़ उसके पास आई, वे अपने साथ लँगड़ों, अंधों, गूँगों, टुण्डों, और बहुतों को लेकर उसके पास आए; और उन्हें उसके पाँवों पर डाल दिया, और उसने उन्हें चंगा किया।  <span class="verse" id="V31">३१&#160;</span>अतः जब लोगों ने देखा, कि गूंगे बोलते और टुण्डे चंगे होते और लँगड़े चलते और अंधे देखते हैं, तो अचम्भा करके इस्राएल के परमेश्‍वर की बड़ाई की। </div><div class='s'>चार हजार लोगों को खिलाना </div><div class='p'> <span class="verse" id="V32">३२&#160;</span>यीशु ने अपने चेलों को बुलाकर कहा, “मुझे इस भीड़ पर तरस आता है; क्योंकि वे तीन दिन से मेरे साथ हैं और उनके पास कुछ खाने को नहीं; और मैं उन्हें भूखा विदा करना नहीं चाहता; कहीं ऐसा न हो कि मार्ग में थककर गिर जाएँ।”  <span class="verse" id="V33">३३&#160;</span>चेलों ने उससे कहा, “हमें इस निर्जन स्थान में कहाँ से इतनी रोटी मिलेगी कि हम इतनी बड़ी भीड़ को तृप्त करें?”  <span class="verse" id="V34">३४&#160;</span>यीशु ने उनसे पूछा, “तुम्हारे पास कितनी रोटियाँ हैं?” उन्होंने कहा, “सात और थोड़ी सी छोटी मछलियाँ।”  <span class="verse" id="V35">३५&#160;</span>तब उसने लोगों को भूमि पर बैठने की आज्ञा दी।  <span class="verse" id="V36">३६&#160;</span>और उन सात रोटियों और मछलियों को ले धन्यवाद करके तोड़ा और अपने चेलों को देता गया, और चेले लोगों को।  <span class="verse" id="V37">३७&#160;</span>इस प्रकार सब खाकर तृप्त हो गए और बचे हुए टुकड़ों से भरे हुए सात टोकरे उठाए।  <span class="verse" id="V38">३८&#160;</span>और खानेवाले स्त्रियों और बालकों को छोड़ चार हजार पुरुष थे।  <span class="verse" id="V39">३९&#160;</span>तब वह भीड़ को विदा करके नाव पर चढ़ गया, और मगदन* क्षेत्र में आया। </div><ul class='tnav'>
<li><a href='index.htm'>मत्ती</a></li>
<li><a href='MAT14.htm'>&lt;</a></li>
<li><a href='MAT.htm'>१५</a></li>
<li><a href='MAT16.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
