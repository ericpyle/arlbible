<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल भजन संहिता १०२</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>भजन संहिता</a></li>
<li><a href='PSA101.htm'>&lt;</a></li>
<li><a href='PSA.htm'>१०२</a></li>
<li><a href='PSA103.htm'>&gt;</a></li>
</ul>
<div class="main">
 
<div class='chapterlabel' id="V0"> १०२</div><div class='s'>संकट में पड़े युवक की प्रार्थना </div><div class='d'>दीन जन की उस समय की प्रार्थना जब वह दुःख का मारा अपने शोक की बातें यहोवा के सामने खोलकर कहता हो </div><div class='b'> &#160; </div><div class='q'> <span class="verse" id="V1">१&#160;</span>हे यहोवा, मेरी प्रार्थना सुन; </div><div class='q'>मेरी दुहाई तुझ तक पहुँचे! </div><div class='q'> <span class="verse" id="V2">२&#160;</span>मेरे संकट के दिन अपना मुख मुझसे न छिपा ले; </div><div class='q'>अपना कान मेरी ओर लगा; </div><div class='q'>जिस समय मैं पुकारूँ, उसी समय फुर्ती से मेरी सुन ले! </div><div class='q'> <span class="verse" id="V3">३&#160;</span>क्योंकि मेरे दिन धुएँ के समान उड़े जाते हैं, </div><div class='q'>और मेरी हड्डियाँ आग के समान जल गई हैं*। </div><div class='q'> <span class="verse" id="V4">४&#160;</span>मेरा मन झुलसी हुई घास के समान सूख गया है; </div><div class='q'>और मैं अपनी रोटी खाना भूल जाता हूँ। </div><div class='q'> <span class="verse" id="V5">५&#160;</span>कराहते-कराहते मेरी चमड़ी हड्डियों में सट गई है। </div><div class='q'> <span class="verse" id="V6">६&#160;</span>मैं जंगल के धनेश के समान हो गया हूँ, </div><div class='q'>मैं उजड़े स्थानों के उल्लू के समान बन गया हूँ। </div><div class='q'> <span class="verse" id="V7">७&#160;</span>मैं पड़ा-पड़ा जागता रहता हूँ और गौरे के समान हो गया हूँ </div><div class='q'>जो छत के ऊपर अकेला बैठता है। </div><div class='q'> <span class="verse" id="V8">८&#160;</span>मेरे शत्रु लगातार मेरी नामधराई करते हैं, </div><div class='q'>जो मेरे विरुद्ध ठट्ठा करते है, </div><div class='q'>वह मेरे नाम से श्राप देते हैं। </div><div class='q'> <span class="verse" id="V9">९&#160;</span>क्योंकि मैंने रोटी के समान राख खाई और आँसू मिलाकर पानी पीता हूँ। </div><div class='q'> <span class="verse" id="V10">१०&#160;</span>यह तेरे क्रोध और कोप के कारण हुआ है, </div><div class='q'>क्योंकि तूने मुझे उठाया, और फिर फेंक दिया है। </div><div class='q'> <span class="verse" id="V11">११&#160;</span>मेरी आयु ढलती हुई छाया के समान है; </div><div class='q'>और मैं आप घास के समान सूख चला हूँ। </div><div class='q'> <span class="verse" id="V12">१२&#160;</span>परन्तु हे यहोवा, तू सदैव विराजमान रहेगा; </div><div class='q'>और जिस नाम से तेरा स्मरण होता है, </div><div class='q'>वह पीढ़ी से पीढ़ी तक बना रहेगा। </div><div class='q'> <span class="verse" id="V13">१३&#160;</span>तू उठकर सिय्योन पर दया करेगा; </div><div class='q'>क्योंकि उस पर दया करने का ठहराया हुआ समय आ पहुँचा है*। </div><div class='q'> <span class="verse" id="V14">१४&#160;</span>क्योंकि तेरे दास उसके पत्थरों को चाहते हैं, </div><div class='q'>और उसके खंडहरों की धूल पर तरस खाते हैं। </div><div class='q'> <span class="verse" id="V15">१५&#160;</span>इसलिए जाति-जाति यहोवा के नाम का भय मानेंगी, </div><div class='q'>और पृथ्वी के सब राजा तेरे प्रताप से डरेंगे। </div><div class='q'> <span class="verse" id="V16">१६&#160;</span>क्योंकि यहोवा ने सिय्योन को फिर बसाया है, </div><div class='q'>और वह अपनी महिमा के साथ दिखाई देता है; </div><div class='q'> <span class="verse" id="V17">१७&#160;</span>वह लाचार की प्रार्थना की ओर मुँह करता है, </div><div class='q'>और उनकी प्रार्थना को तुच्छ नहीं जानता। </div><div class='q'> <span class="verse" id="V18">१८&#160;</span>यह बात आनेवाली पीढ़ी के लिये लिखी जाएगी, </div><div class='q'>ताकि एक जाति जो उत्‍पन्‍न होगी, वह यहोवा की स्तुति करे। </div><div class='q'> <span class="verse" id="V19">१९&#160;</span>क्योंकि यहोवा ने अपने ऊँचे और पवित्रस्‍थान से दृष्टि की; </div><div class='q'>स्वर्ग से पृथ्वी की ओर देखा है, </div><div class='q'> <span class="verse" id="V20">२०&#160;</span>ताकि बन्दियों का कराहना सुने, </div><div class='q'>और घात होनेवालों के बन्धन खोले; </div><div class='q'> <span class="verse" id="V21">२१&#160;</span>तब लोग सिय्योन में यहोवा के नाम का वर्णन करेंगे, </div><div class='q'>और यरूशलेम में उसकी स्तुति की जाएगी; </div><div class='q'> <span class="verse" id="V22">२२&#160;</span>यह उस समय होगा जब देश-देश, </div><div class='q'>और राज्य-राज्य के लोग यहोवा की उपासना करने को इकट्ठे होंगे। </div><div class='q'> <span class="verse" id="V23">२३&#160;</span>उसने मुझे जीवन यात्रा में दुःख देकर, </div><div class='q'>मेरे बल और आयु को घटाया*। </div><div class='q'> <span class="verse" id="V24">२४&#160;</span>मैंने कहा, “हे मेरे परमेश्‍वर, मुझे आधी आयु में न उठा ले, </div><div class='q'>तेरे वर्ष पीढ़ी से पीढ़ी तक बने रहेंगे!” </div><div class='q'> <span class="verse" id="V25">२५&#160;</span>आदि में तूने पृथ्वी की नींव डाली, </div><div class='q'>और आकाश तेरे हाथों का बनाया हुआ है। </div><div class='q'> <span class="verse" id="V26">२६&#160;</span>वह तो नाश होगा, परन्तु तू बना रहेगा; </div><div class='q'>और वह सब कपड़े के समान पुराना हो जाएगा। </div><div class='q'>तू उसको वस्त्र के समान बदलेगा, और वह मिट जाएगा; </div><div class='q'> <span class="verse" id="V27">२७&#160;</span>परन्तु तू वहीं है, </div><div class='q'>और तेरे वर्षों का अन्त न होगा। </div><div class='q'> <span class="verse" id="V28">२८&#160;</span>तेरे दासों की सन्तान बनी रहेगी; </div><div class='q'>और उनका वंश तेरे सामने स्थिर रहेगा। </div><ul class='tnav'>
<li><a href='index.htm'>भजन संहिता</a></li>
<li><a href='PSA101.htm'>&lt;</a></li>
<li><a href='PSA.htm'>१०२</a></li>
<li><a href='PSA103.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
