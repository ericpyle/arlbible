<!DOCTYPE html>
<html lang="hi">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>पवित्र बाइबिल यूहन्ना ४</title>
<meta name="keywords" content="पवित्र बाइबिल, hin, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>यूहन्ना</a></li>
<li><a href='JHN03.htm'>&lt;</a></li>
<li><a href='JHN.htm'>४</a></li>
<li><a href='JHN05.htm'>&gt;</a></li>
</ul>
<div class="main">
 
<div class='chapterlabel' id="V0"> ४</div><div class='s'>यीशु और सामरी स्त्री </div><div class='p'> <span class="verse" id="V1">१&#160;</span>फिर जब प्रभु को मालूम हुआ कि फरीसियों ने सुना है कि यीशु यूहन्ना से अधिक चेले बनाता और उन्हें बपतिस्मा देता है।  <span class="verse" id="V2">२&#160;</span>(यद्यपि यीशु स्वयं नहीं वरन् उसके चेले बपतिस्मा देते थे),  <span class="verse" id="V3">३&#160;</span>तब वह यहूदिया को छोड़कर फिर गलील को चला गया,  <span class="verse" id="V4">४&#160;</span>और उसको सामरिया से होकर जाना अवश्य था।  <span class="verse" id="V5">५&#160;</span>इसलिए वह सूखार* नामक सामरिया के एक नगर तक आया, जो उस भूमि के पास है जिसे याकूब ने अपने पुत्र यूसुफ को दिया था।  <span class="verse" id="V6">६&#160;</span>और याकूब का कुआँ भी वहीं था। यीशु मार्ग का थका हुआ उस कुएँ पर यों ही बैठ गया। और यह बात दोपहर के समय हुई।  <span class="verse" id="V7">७&#160;</span>इतने में एक सामरी स्त्री जल भरने को आई। यीशु ने उससे कहा, “मुझे पानी पिला।”  <span class="verse" id="V8">८&#160;</span>क्योंकि उसके चेले तो नगर में भोजन मोल लेने को गए थे।  <span class="verse" id="V9">९&#160;</span>उस सामरी स्त्री ने उससे कहा, “तू यहूदी होकर मुझ सामरी स्त्री से पानी क्यों माँगता है?” क्योंकि यहूदी सामरियों के साथ किसी प्रकार का व्यवहार नहीं रखते। (प्रेरि. 108:28)  <span class="verse" id="V10">१०&#160;</span>यीशु ने उत्तर दिया, “यदि तू परमेश्‍वर के वरदान को जानती, और यह भी जानती कि वह कौन है जो तुझ से कहता है, ‘मुझे पानी पिला,’ तो तू उससे माँगती, और वह तुझे जीवन का जल* देता।”  <span class="verse" id="V11">११&#160;</span>स्त्री ने उससे कहा, “हे स्वामी, तेरे पास जल भरने को तो कुछ है भी नहीं, और कुआँ गहरा है; तो फिर वह जीवन का जल तेरे पास कहाँ से आया?  <span class="verse" id="V12">१२&#160;</span>क्या तू हमारे पिता याकूब से बड़ा है, जिस ने हमें यह कुआँ दिया; और आपही अपने सन्तान, और अपने पशुओं समेत उसमें से पीया?”  <span class="verse" id="V13">१३&#160;</span>यीशु ने उसको उत्तर दिया, “जो कोई यह जल पीएगा वह फिर प्यासा होगा,  <span class="verse" id="V14">१४&#160;</span>परन्तु जो कोई उस जल में से पीएगा जो मैं उसे दूँगा, वह फिर अनन्तकाल तक प्यासा न होगा; वरन् जो जल मैं उसे दूँगा*, वह उसमें एक सोता बन जाएगा, जो अनन्त जीवन के लिये उमड़ता रहेगा।”  <span class="verse" id="V15">१५&#160;</span>स्त्री ने उससे कहा, “हे प्रभु, वह जल मुझे दे ताकि मैं प्यासी न होऊँ और न जल भरने को इतनी दूर आऊँ।”  <span class="verse" id="V16">१६&#160;</span>यीशु ने उससे कहा, “जा, अपने पति को यहाँ बुला ला।”  <span class="verse" id="V17">१७&#160;</span>स्त्री ने उत्तर दिया, “मैं बिना पति की हूँ।” यीशु ने उससे कहा, “तू ठीक कहती है, ‘मैं बिना पति की हूँ।’  <span class="verse" id="V18">१८&#160;</span>क्योंकि तू पाँच पति कर चुकी है, और जिसके पास तू अब है वह भी तेरा पति नहीं; यह तूने सच कहा है।”  <span class="verse" id="V19">१९&#160;</span>स्त्री ने उससे कहा, “हे प्रभु, मुझे लगता है कि तू भविष्यद्वक्ता है।  <span class="verse" id="V20">२०&#160;</span>हमारे पूर्वजों ने इसी पहाड़ पर भजन किया, और तुम कहते हो कि वह जगह जहाँ भजन करना चाहिए यरूशलेम में है।” (व्य. 11:29)  <span class="verse" id="V21">२१&#160;</span>यीशु ने उससे कहा, “हे नारी, मेरी बात का विश्वास कर कि वह समय आता है कि तुम न तो इस पहाड़ पर पिता का भजन करोगे, न यरूशलेम में।  <span class="verse" id="V22">२२&#160;</span>तुम जिसे नहीं जानते, उसका भजन करते हो; और हम जिसे जानते हैं, उसका भजन करते हैं; क्योंकि उद्धार यहूदियों में से है। (यशा. 2:3)  <span class="verse" id="V23">२३&#160;</span>परन्तु वह समय आता है, वरन् अब भी है, जिसमें सच्चे भक्त पिता परमेश्‍वर की आराधना आत्मा और सच्चाई से करेंगे, क्योंकि पिता अपने लिये ऐसे ही आराधकों को ढूँढ़ता है।  <span class="verse" id="V24">२४&#160;</span>परमेश्‍वर आत्मा है, और अवश्य है कि उसकी आराधना करनेवाले आत्मा और सच्चाई से आराधना करें।”  <span class="verse" id="V25">२५&#160;</span>स्त्री ने उससे कहा, “मैं जानती हूँ कि मसीह जो ख्रिस्त कहलाता है, आनेवाला है; जब वह आएगा, तो हमें सब बातें बता देगा।”  <span class="verse" id="V26">२६&#160;</span>यीशु ने उससे कहा, “मैं जो तुझ से बोल रहा हूँ, वही हूँ।” </div><div class='s'>चेलों की वापसी </div><div class='p'> <span class="verse" id="V27">२७&#160;</span>इतने में उसके चेले आ गए, और अचम्भा करने लगे कि वह स्त्री से बातें कर रहा है; फिर भी किसी ने न पूछा, “तू क्या चाहता है?” या “किस लिये उससे बातें करता है?”  <span class="verse" id="V28">२८&#160;</span>तब स्त्री अपना घड़ा छोड़कर नगर में चली गई, और लोगों से कहने लगी,  <span class="verse" id="V29">२९&#160;</span>“आओ, एक मनुष्य को देखो, जिस ने सब कुछ जो मैंने किया मुझे बता दिया। कहीं यही तो मसीह नहीं है?”  <span class="verse" id="V30">३०&#160;</span>तब वे नगर से निकलकर उसके पास आने लगे।  <span class="verse" id="V31">३१&#160;</span>इतने में उसके चेले यीशु से यह विनती करने लगे, “हे रब्बी, कुछ खा ले।”  <span class="verse" id="V32">३२&#160;</span>परन्तु उसने उनसे कहा, “मेरे पास खाने के लिये ऐसा भोजन है जिसे तुम नहीं जानते।”  <span class="verse" id="V33">३३&#160;</span>तब चेलों ने आपस में कहा, “क्या कोई उसके लिये कुछ खाने को लाया है?”  <span class="verse" id="V34">३४&#160;</span>यीशु ने उनसे कहा, “मेरा भोजन यह है, कि अपने भेजनेवाले की इच्छा के अनुसार चलूँ और उसका काम पूरा करूँ।  <span class="verse" id="V35">३५&#160;</span>क्या तुम नहीं कहते, ‘कटनी होने में अब भी चार महीने पड़े हैं?’ देखो, मैं तुम से कहता हूँ, अपनी आँखें उठाकर खेतों पर दृष्टि डालो, कि वे कटनी के लिये पक चुके हैं।  <span class="verse" id="V36">३६&#160;</span>और काटनेवाला मजदूरी पाता, और अनन्त जीवन के लिये फल बटोरता है, ताकि बोनेवाला और काटनेवाला दोनों मिलकर आनन्द करें।  <span class="verse" id="V37">३७&#160;</span>क्योंकि इस पर यह कहावत ठीक बैठती है: ‘बोनेवाला और है और काटनेवाला और।’ (मीका 6:15)  <span class="verse" id="V38">३८&#160;</span>मैंने तुम्हें वह खेत काटने के लिये भेजा जिसमें तुम ने परिश्रम नहीं किया औरों ने परिश्रम किया और तुम उनके परिश्रम के फल में भागी हुए।” </div><div class='s'>सामरियों का विश्वास करना </div><div class='p'> <span class="verse" id="V39">३९&#160;</span>और उस नगर के बहुत से सामरियों ने उस स्त्री के कहने से यीशु पर विश्वास किया; जिस ने यह गवाही दी थी, कि उसने सब कुछ जो मैंने किया है, मुझे बता दिया।  <span class="verse" id="V40">४०&#160;</span>तब जब ये सामरी उसके पास आए, तो उससे विनती करने लगे कि हमारे यहाँ रह, और वह वहाँ दो दिन तक रहा।  <span class="verse" id="V41">४१&#160;</span>और उसके वचन के कारण और भी बहुतों ने विश्वास किया।  <span class="verse" id="V42">४२&#160;</span>और उस स्त्री से कहा, “अब हम तेरे कहने ही से विश्वास नहीं करते; क्योंकि हमने आप ही सुन लिया, और जानते हैं कि यही सचमुच में जगत का उद्धारकर्ता है।”  <span class="verse" id="V43">४३&#160;</span>फिर उन दो दिनों के बाद वह वहाँ से निकलकर गलील को गया।  <span class="verse" id="V44">४४&#160;</span>क्योंकि यीशु ने आप ही साक्षी दी कि भविष्यद्वक्ता अपने देश में आदर नहीं पाता।  <span class="verse" id="V45">४५&#160;</span>जब वह गलील में आया, तो गलीली आनन्द के साथ उससे मिले; क्योंकि जितने काम उसने यरूशलेम में पर्व के समय किए थे, उन्होंने उन सब को देखा था, क्योंकि वे भी पर्व में गए थे। </div><div class='s'>राजकर्मचारी के पुत्र को चंगा करना </div><div class='p'> <span class="verse" id="V46">४६&#160;</span>तब वह फिर गलील के काना में आया, जहाँ उसने पानी को दाखरस बनाया था। वहाँ राजा का एक कर्मचारी था जिसका पुत्र कफरनहूम में बीमार था।  <span class="verse" id="V47">४७&#160;</span>वह यह सुनकर कि यीशु यहूदिया से गलील में आ गया है, उसके पास गया और उससे विनती करने लगा कि चलकर मेरे पुत्र को चंगा कर दे: क्योंकि वह मरने पर था।  <span class="verse" id="V48">४८&#160;</span>यीशु ने उससे कहा, “जब तक तुम चिन्ह और अद्भुत काम न देखोगे तब तक कदापि विश्वास न करोगे।” (दानि. 4:2)  <span class="verse" id="V49">४९&#160;</span>राजा के कर्मचारी ने उससे कहा, “हे प्रभु, मेरे बालक की मृत्यु होने से पहले चल।”  <span class="verse" id="V50">५०&#160;</span>यीशु ने उससे कहा, “जा, तेरा पुत्र जीवित है।” उस मनुष्य ने यीशु की कही हुई बात पर विश्वास किया और चला गया।  <span class="verse" id="V51">५१&#160;</span>वह मार्ग में जा ही रहा था, कि उसके दास उससे आ मिले और कहने लगे, “तेरा लड़का जीवित है।”  <span class="verse" id="V52">५२&#160;</span>उसने उनसे पूछा, “किस घड़ी वह अच्छा होने लगा?” उन्होंने उससे कहा, “कल सातवें घण्टे में उसका ज्वर उतर गया।”  <span class="verse" id="V53">५३&#160;</span>तब पिता जान गया कि यह उसी घड़ी हुआ जिस घड़ी यीशु ने उससे कहा, “तेरा पुत्र जीवित है,” और उसने और उसके सारे घराने ने विश्वास किया।  <span class="verse" id="V54">५४&#160;</span>यह दूसरा चिन्ह था जो यीशु ने यहूदिया से गलील में आकर दिखाया। </div><ul class='tnav'>
<li><a href='index.htm'>यूहन्ना</a></li>
<li><a href='JHN03.htm'>&lt;</a></li>
<li><a href='JHN.htm'>४</a></li>
<li><a href='JHN05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017, 2018 BCS</a></p>
</div>
</div></body></html>
