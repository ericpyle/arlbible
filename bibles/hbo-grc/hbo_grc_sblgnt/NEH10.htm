<!DOCTYPE html>
<html lang="hbo">
<head>
<meta charset="UTF-8" />
<link rel="stylesheet" href="ezra.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>כתבי הקודש נְחֶמְיָה 10</title>
<meta name="keywords" content="כתבי הקודש, hbo, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>נְחֶמְיָה</a></li>
<li><a href='NEH09.htm'>&lt;</a></li>
<li><a href='NEH.htm'>10</a></li>
<li><a href='NEH11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='p'> <span class="verse" id="V1">1&#160;</span>וּבְכָל־זֹ֕את אֲנַ֛חְנוּ כֹּרְתִ֥ים אֲמָנָ֖ה וְכֹתְבִ֑ים וְעַל֙ הֶֽחָת֔וּם שָׂרֵ֥ינוּ לְוִיֵּ֖נוּ כֹּהֲנֵֽינוּ׃  <span class="verse" id="V2">2&#160;</span>וְעַ֖ל הַחֲתוּמִ֑ים נְחֶמְיָ֧ה הַתִּרְשָׁ֛תָא בֶּן־חֲכַלְיָ֖ה וְצִדְקִיָּֽה׃  <span class="verse" id="V3">3&#160;</span>שְׂרָיָ֥ה עֲזַרְיָ֖ה יִרְמְיָֽה׃  <span class="verse" id="V4">4&#160;</span>פַּשְׁח֥וּר אֲמַרְיָ֖ה מַלְכִּיָּֽה׃  <span class="verse" id="V5">5&#160;</span>חַטּ֥וּשׁ שְׁבַנְיָ֖ה מַלּֽוּךְ׃  <span class="verse" id="V6">6&#160;</span>חָרִ֥ם מְרֵמֹ֖ות עֹֽבַדְיָֽה׃  <span class="verse" id="V7">7&#160;</span>דָּנִיֵּ֥אל גִּנְּתֹ֖ון בָּרֽוּךְ׃  <span class="verse" id="V8">8&#160;</span>מְשֻׁלָּ֥ם אֲבִיָּ֖ה מִיָּמִֽן׃  <span class="verse" id="V9">9&#160;</span>מַֽעַזְיָ֥ה בִלְגַּ֖י שְׁמַֽעְיָ֑ה אֵ֖לֶּה הַכֹּהֲנִֽים׃ ס  <span class="verse" id="V10">10&#160;</span>וְֽהַלְוִיִּ֑ם וְיֵשׁ֙וּעַ֙ בֶּן־אֲזַנְיָ֔ה בִּנּ֕וּי מִבְּנֵ֥י חֵנָדָ֖ד קַדְמִיאֵֽל׃  <span class="verse" id="V11">11&#160;</span>וַאֲחֵיהֶ֑ם שְׁבַנְיָ֧ה הֹֽודִיָּ֛ה קְלִיטָ֖א פְּלָאיָ֥ה חָנָֽן׃  <span class="verse" id="V12">12&#160;</span>מִיכָ֥א רְחֹ֖וב חֲשַׁבְיָֽה׃  <span class="verse" id="V13">13&#160;</span>זַכּ֥וּר שֵׁרֵֽבְיָ֖ה שְׁבַנְיָֽה׃  <span class="verse" id="V14">14&#160;</span>הֹודִיָּ֥ה בָנִ֖י בְּנִֽינוּ׃ ס  <span class="verse" id="V15">15&#160;</span>רָאשֵׁ֖י הָעָ֑ם פַּרְעֹשׁ֙ פַּחַ֣ת מֹואָ֔ב עֵילָ֥ם זַתּ֖וּא בָּנִֽי׃  <span class="verse" id="V16">16&#160;</span>בֻּנִּ֥י עַזְגָּ֖ד בֵּבָֽי׃  <span class="verse" id="V17">17&#160;</span>אֲדֹנִיָּ֥ה בִגְוַ֖י עָדִֽין׃  <span class="verse" id="V18">18&#160;</span>אָטֵ֥ר חִזְקִיָּ֖ה עַזּֽוּר׃  <span class="verse" id="V19">19&#160;</span>הֹודִיָּ֥ה חָשֻׁ֖ם בֵּצָֽי׃  <span class="verse" id="V20">20&#160;</span>חָרִ֥יף עֲנָתֹ֖ות *נֹובָי (נֵיבָֽי)׃  <span class="verse" id="V21">21&#160;</span>מַגְפִּיעָ֥שׁ מְשֻׁלָּ֖ם חֵזִֽיר׃  <span class="verse" id="V22">22&#160;</span>מְשֵׁיזַבְאֵ֥ל צָדֹ֖וק יַדּֽוּעַ׃  <span class="verse" id="V23">23&#160;</span>פְּלַטְיָ֥ה חָנָ֖ן עֲנָיָֽה׃  <span class="verse" id="V24">24&#160;</span>הֹושֵׁ֥עַ חֲנַנְיָ֖ה חַשּֽׁוּב׃  <span class="verse" id="V25">25&#160;</span>הַלֹּוחֵ֥שׁ פִּלְחָ֖א שֹׁובֵֽק׃  <span class="verse" id="V26">26&#160;</span>רְח֥וּם חֲשַׁבְנָ֖ה מַעֲשֵׂיָֽה׃  <span class="verse" id="V27">27&#160;</span>וַאֲחִיָּ֥ה חָנָ֖ן עָנָֽן׃  <span class="verse" id="V28">28&#160;</span>מַלּ֥וּךְ חָרִ֖ם בַּעֲנָֽה׃  <span class="verse" id="V29">29&#160;</span>וּשְׁאָ֣ר הָעָ֡ם הַכֹּהֲנִ֣ים הַ֠לְוִיִּם הַשֹּׁועֲרִ֨ים הַמְשֹׁרְרִ֜ים הַנְּתִינִ֗ים וְֽכָל־הַנִּבְדָּ֞ל מֵעַמֵּ֤י הָאֲרָצֹות֙ אֶל־תֹּורַ֣ת הָאֱלֹהִ֔ים נְשֵׁיהֶ֖ם בְּנֵיהֶ֣ם וּבְנֹתֵיהֶ֑ם כֹּ֖ל יֹודֵ֥עַ מֵבִֽין׃  <span class="verse" id="V30">30&#160;</span>מַחֲזִיקִ֣ים עַל־אֲחֵיהֶם֮ אַדִּירֵיהֶם֒ וּבָאִ֞ים בְּאָלָ֣ה וּבִשְׁבוּעָ֗ה לָלֶ֙כֶת֙ בְּתֹורַ֣ת הָאֱלֹהִ֔ים אֲשֶׁ֣ר נִתְּנָ֔ה בְּיַ֖ד מֹשֶׁ֣ה עֶֽבֶד־הֽ͏ָאֱלֹהִ֑ים וְלִשְׁמֹ֣ור וְלַעֲשֹׂ֗ות אֶת־כָּל־מִצְוֹת֙ יְהוָ֣ה אֲדֹנֵ֔ינוּ וּמִשְׁפָּטָ֖יו וְחֻקָּֽיו׃  <span class="verse" id="V31">31&#160;</span>וַאֲשֶׁ֛ר לֹא־נִתֵּ֥ן בְּנֹתֵ֖ינוּ לְעַמֵּ֣י הָאָ֑רֶץ וְאֶת־בְּנֹ֣תֵיהֶ֔ם לֹ֥א נִקַּ֖ח לְבָנֵֽינוּ׃  <span class="verse" id="V32">32&#160;</span>וְעַמֵּ֣י הָאָ֡רֶץ הַֽמְבִיאִים֩ אֶת־הַמַּקָּחֹ֨ות וְכָל־שֶׁ֜בֶר בְּיֹ֤ום הַשַּׁבָּת֙ לִמְכֹּ֔ור לֹא־נִקַּ֥ח מֵהֶ֛ם בַּשַּׁבָּ֖ת וּבְיֹ֣ום קֹ֑דֶשׁ וְנִטֹּ֛שׁ אֶת־הַשָּׁנָ֥ה הַשְּׁבִיעִ֖ית וּמַשָּׁ֥א כָל־יָֽד׃  <span class="verse" id="V33">33&#160;</span>וְהֶעֱמַ֤דְנוּ עָלֵ֙ינוּ֙ מִצְוֹ֔ת לָתֵ֥ת עָלֵ֛ינוּ שְׁלִשִׁ֥ית הַשֶּׁ֖קֶל בַּשָּׁנָ֑ה לַעֲבֹדַ֖ת בֵּ֥ית אֱלֹהֵֽינוּ׃  <span class="verse" id="V34">34&#160;</span>לְלֶ֣חֶם הַֽמַּעֲרֶ֡כֶת וּמִנְחַ֣ת הַתָּמִ֣יד וּלְעֹולַ֣ת הַ֠תָּמִיד הַשַּׁבָּתֹ֨ות הֶחֳדָשִׁ֜ים לַמֹּועֲדִ֗ים וְלַקֳּדָשִׁים֙ וְלַ֣חַטָּאֹ֔ות לְכַפֵּ֖ר עַל־יִשְׂרָאֵ֑ל וְכֹ֖ל מְלֶ֥אכֶת בֵּית־אֱלֹהֵֽינוּ׃ ס  <span class="verse" id="V35">35&#160;</span>וְהַגֹּורָלֹ֨ות הִפַּ֜לְנוּ עַל־קֻרְבַּ֣ן הָעֵצִ֗ים הַכֹּהֲנִ֣ים הַלְוִיִּם֮ וְהָעָם֒ לְ֠הָבִיא לְבֵ֨ית אֱלֹהֵ֧ינוּ לְבֵית־אֲבֹתֵ֛ינוּ לְעִתִּ֥ים מְזֻמָּנִ֖ים שָׁנָ֣ה בְשָׁנָ֑ה לְבַעֵ֗ר עַל־מִזְבַּח֙ יְהוָ֣ה אֱלֹהֵ֔ינוּ כַּכָּת֖וּב בַּתֹּורָֽה׃  <span class="verse" id="V36">36&#160;</span>וּלְהָבִ֞יא אֶת־בִּכּוּרֵ֣י אַדְמָתֵ֗נוּ וּבִכּוּרֵ֛י כָּל־פְּרִ֥י כָל־עֵ֖ץ שָׁנָ֣ה בְשָׁנָ֑ה לְבֵ֖ית יְהוָֽה׃  <span class="verse" id="V37">37&#160;</span>וְאֶת־בְּכֹרֹ֤ות בָּנֵ֙ינוּ֙ וּבְהֶמְתֵּ֔ינוּ כַּכָּת֖וּב בַּתֹּורָ֑ה וְאֶת־בְּכֹורֵ֨י בְקָרֵ֜ינוּ וְצֹאנֵ֗ינוּ לְהָבִיא֙ לְבֵ֣ית אֱלֹהֵ֔ינוּ לַכֹּ֣הֲנִ֔ים הַמְשָׁרְתִ֖ים בְּבֵ֥ית אֱלֹהֵֽינוּ׃  <span class="verse" id="V38">38&#160;</span>וְאֶת־רֵאשִׁ֣ית עֲרִיסֹתֵ֣ינוּ וּ֠תְרוּמֹתֵינוּ וּפְרִ֨י כָל־עֵ֜ץ תִּירֹ֣ושׁ וְיִצְהָ֗ר נָבִ֤יא לַכֹּהֲנִים֙ אֶל־לִשְׁכֹ֣ות בֵּית־אֱלֹהֵ֔ינוּ וּמַעְשַׂ֥ר אַדְמָתֵ֖נוּ לַלְוִיִּ֑ם וְהֵם֙ הַלְוִיִּ֔ם הַֽמְעַשְּׂרִ֔ים בְּכֹ֖ל עָרֵ֥י עֲבֹדָתֵֽנוּ׃  <span class="verse" id="V39">39&#160;</span>וְהָיָ֨ה הַכֹּהֵ֧ן בֶּֽן־אַהֲרֹ֛ן עִם־הַלְוִיִּ֖ם בַּעְשֵׂ֣ר הַלְוִיִּ֑ם וְהַלְוִיִּ֞ם יַעֲל֨וּ אֶת־מַעֲשַׂ֤ר הַֽמַּעֲשֵׂר֙ לְבֵ֣ית אֱלֹהֵ֔ינוּ אֶל־הַלְּשָׁכֹ֖ות לְבֵ֥ית הָאֹוצָֽר׃  <span class="verse" id="V40">40&#160;</span>כִּ֣י אֶל־הַ֠לְּשָׁכֹות יָבִ֨יאוּ בְנֵי־יִשְׂרָאֵ֜ל וּבְנֵ֣י הַלֵּוִ֗י אֶת־תְּרוּמַ֣ת הַדָּגָן֮ הַתִּירֹ֣ושׁ וְהַיִּצְהָר֒ וְשָׁם֙ כְּלֵ֣י הַמִּקְדָּ֔שׁ וְהַכֹּהֲנִים֙ הַמְשָׁ֣רְתִ֔ים וְהַשֹּׁועֲרִ֖ים וְהַמְשֹׁרְרִ֑ים וְלֹ֥א נַעֲזֹ֖ב אֶת־בֵּ֥ית אֱלֹהֵֽינוּ׃ </div><ul class='tnav'>
<li><a href='index.htm'>נְחֶמְיָה</a></li>
<li><a href='NEH09.htm'>&lt;</a></li>
<li><a href='NEH.htm'>10</a></li>
<li><a href='NEH11.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>Public Domain</a></p>
</div>
</div></body></html>
