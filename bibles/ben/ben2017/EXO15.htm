<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী যাত্রাপুস্তক 15</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>যাত্রাপুস্তক</a></li>
<li><a href='EXO14.htm'>&lt;</a></li>
<li><a href='EXO.htm'>15</a></li>
<li><a href='EXO16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>ইস্রায়েলের জয়গান। </div><div class='p'> <span class="verse" id="V1">1&#160;</span>তখন মোশি ও ইস্রায়েল সন্তানেরা সদাপ্রভুর উদ্দেশ্যে এই গীত গান করলেন; তাঁরা বলল </div><div class='q'>“আমি সদাপ্রভুর উদ্দেশ্যে গান করব; কারণ তিনি বিজয়ের সঙ্গে মহিমান্বিত হলেন, </div><div class='q'>তিনি ঘোড়া ও ঘোড়াচালকদের সমুদ্রে ছুঁড়ে ফেললেন। </div><div class='q'> <span class="verse" id="V2">2&#160;</span>সদাপ্রভু আমার শক্তি ও গান, </div><div class='q'>তিনি আমার পরিত্রান হলেন; </div><div class='q'>এই আমার ঈশ্বর, আমি তাঁর প্রশংসা করব; </div><div class='q'>আমার পিতার ঈশ্বর, আমি তাঁকে মহিমান্বিত করব। </div><div class='q'> <span class="verse" id="V3">3&#160;</span>সদাপ্রভু যোদ্ধা; সদাপ্রভু তাঁর নাম। </div><div class='q'> <span class="verse" id="V4">4&#160;</span>তিনি ফরৌণের রথগুলি ও সৈন্যদলকে সমুদ্রে ছুঁড়ে ফেললেন; </div><div class='q'>তাঁর মনোনীত সেনাপতিরা সুফসাগরে ডুবে গেল। </div><div class='q'> <span class="verse" id="V5">5&#160;</span>জলরাশি তাদেরকে ঢেকে দিল; তারা অগাধ জলে পাথরের মত তলিয়ে গেল। </div><div class='q'> <span class="verse" id="V6">6&#160;</span>হে সদাপ্রভু, তোমার ডান হাত শক্তিতে মহিমান্বিত; </div><div class='q'>হে সদাপ্রভু, তোমার ডান হাত শত্রু ধ্বংসকারী। </div><div class='q'> <span class="verse" id="V7">7&#160;</span>তুমি নিজের মহিমার প্রতাপে, যাঁরা তোমার বিরুদ্ধে উঠে, তাদেরকে ধ্বংস করে থাক; </div><div class='q'>তোমার পাঠানো ক্রোধ খরকুটোর মত তাদেরকে গ্রাস করে। </div><div class='q'> <span class="verse" id="V8">8&#160;</span>তোমার নাকের নিঃশ্বাসে জল এক সাথে জড়ো হল; </div><div class='q'>স্রোতগুলি স্তূপের মত দাঁড়িয়ে গেল; </div><div class='q'>সমুদ্রগর্ভে জলরাশি জমাট বাঁধলো। </div><div class='q'> <span class="verse" id="V9">9&#160;</span>শত্রু বলেছিল, ‘আমি পিছনে তাড়া করব, তাদের নাগালে পাব, লুট করা জিনিস ভাগ করে নেব; </div><div class='q'>তাদের উপর আমার অভিলাষ পূর্ণ হবে; </div><div class='q'>আমি তরোয়াল টেনে খুলবো, আমার হাত তাদেরকে ধ্বংস করবে।’ </div><div class='q'> <span class="verse" id="V10">10&#160;</span>কিন্তু তুমি তোমার বাতাস দিয়ে ফুঁ দিলে, সমুদ্র তাদেরকে ঢেকে দিল; </div><div class='q'>তারা প্রবল জলে সীসার মত তলিয়ে গেল। </div><div class='q'> <span class="verse" id="V11">11&#160;</span>হে সদাপ্রভু, দেবতাদের মধ্যে কে তোমার মত? </div><div class='q'>কে তোমার মত পবিত্রতায় মহিমান্বিত, প্রশংসাতে সম্মানিত, অলৌকিক কার্যকারী? </div><div class='q'> <span class="verse" id="V12">12&#160;</span>তুমি তোমার ডান হাত বাড়ালে, পৃথিবী তাদেরকে গ্রাস করল। </div><div class='q'> <span class="verse" id="V13">13&#160;</span>তুমি যে লোকদেরকে মুক্ত করেছ, </div><div class='q'>তাদেরকে নিজের দয়াতে চালাচ্ছ, </div><div class='q'>তুমি নিজের শক্তিতে তাদেরকে পবিত্র স্থানে চালনা করছ, যেখানে তুমি বাস কর। </div><div class='q'> <span class="verse" id="V14">14&#160;</span>লোকেরা এটা শুনল এবং তারা ভয় পেল, পলেষ্টীয়বাসীরা ব্যথাগ্রস্ত হয়ে পড়ল। </div><div class='q'> <span class="verse" id="V15">15&#160;</span>তখন ইদোমের প্রধানেরা ভয় পেল; মোয়াবের সৈন্যরা কাঁপতে লাগল; কনানের অধিবাসীরা গলে গেল। </div><div class='q'> <span class="verse" id="V16">16&#160;</span>আতঙ্ক ও ভয় তাঁদের উপরে পড়ছে; তোমার বাহুবলে তারা এখনো পাথরের মত হয়ে আছে; </div><div class='q'>যতক্ষণ, হে সদাপ্রভু, তোমার প্রজারা উত্তীর্ন না হয়। </div><div class='q'> <span class="verse" id="V17">17&#160;</span>তুমি তাদেরকে নিয়ে যাবে, তোমার অধিকার পর্বতে তাদের রোপণ করবে; </div><div class='q'>হে সদাপ্রভু, সেখানে তুমি তোমার বাসস্থান প্রস্তুত করেছ; হে প্রভু, সেখানে তোমার হাত পবিত্রস্থান স্থাপন করেছ। </div><div class='q'> <span class="verse" id="V18">18&#160;</span>সদাপ্রভু যুগে যুগে অনন্তকাল রাজত্ব করবেন।” </div><div class='p'> <span class="verse" id="V19">19&#160;</span>কারণ ফরৌণের ঘোড়ারা তাঁর রথগুলি ও ঘোড়াচালকরা সমেত সমুদ্রের মধ্যে প্রবেশ করল, আর সদাপ্রভু সমুদ্রের জল তাঁদের উপরে ফিরিয়ে আনলেন; কিন্তু ইস্রায়েল সন্তানেরা শুকনো পথে সমুদ্রের মধ্যে দিয়ে চলে গেল।  <span class="verse" id="V20">20&#160;</span>পরে হারোণের বোন মরিয়ম ভাববাদিনীর হাতে খঞ্জনি নিলেন এবং তাঁর পিছু পিছু অন্য স্ত্রীলোকেরা সবাই খঞ্জনি নিয়ে নাচতে নাচতে বেরোলো।  <span class="verse" id="V21">21&#160;</span>তখন মরিয়ম লোকেদের কাছে এই গান গাইলেন, “তোমরা সদাপ্রভুর উদ্দেশ্যে গান কর; কারণ তিনি বিজয়ের সঙ্গে মহিমান্বিত হলেন, তিনি ঘোড়া ও ঘোড়াচালকদের সমুদ্রে ছুঁড়ে ফেললেন।” </div><div class='s'>মারা ও এলীমের জল। </div><div class='p'> <span class="verse" id="V22">22&#160;</span>আর মোশি ইস্রায়েলকে সূফসাগর থেকে এগিয়ে শূর মরুপ্রান্তে নিয়ে গেল; আর তারা তিনদিন মরুপ্রান্তে যেতে যেতে জল পেল না।  <span class="verse" id="V23">23&#160;</span>পরে তারা মারা<a href="#FN1" class="notemark">*<span class="popup"> বিস্বাদ </span></a>তে উপস্থিত হল, কিন্তু মারার জল পান করতে পারল না, কারণ সেই জল তেতো; এই জন্য তাঁর নাম মারা [তিক্ততা] রাখা হল।  <span class="verse" id="V24">24&#160;</span>তখন লোকেরা মোশির বিরুদ্ধে অভিযোগ করে বলল, “আমরা কি পান করব?”  <span class="verse" id="V25">25&#160;</span>তাতে তিনি সদাপ্রভুর উদ্দেশ্যে কাঁদতে লাগলেন, আর সদাপ্রভু তাঁকে একটা গাছ দেখালেন; তিনি তা নিয়ে জলে ছুঁড়ে ফেললে জল মিষ্টি হল। সেখানে সদাপ্রভু ইস্রায়েলের জন্য নিয়ম ও শাসন নির্ধারণ করলেন এবং তার পরীক্ষা নিলেন,  <span class="verse" id="V26">26&#160;</span>আর বললেন, “তুমি যদি তোমার ঈশ্বর সদাপ্রভুর রবে মনোযোগ কর, তাঁর চোখে যা ঠিক তাই কর, তাঁর আদেশ শোনো ও তাঁর নিয়মগুলি পালন কর, তবে আমি মিশরীয়দেরকে যে সব রোগে আক্রান্ত করলাম, সেই সবেতে তোমাকে আক্রমণ করতে দেব না; কারণ আমি সদাপ্রভু, তোমার আরোগ্যকারী।”  <span class="verse" id="V27">27&#160;</span>পরে তারা এলীমে উপস্থিত হল। সেখানে জলের বারোটি উনুই ও সত্তরটি খেজুরগাছ ছিল; তারা সেখানে জলের কাছে শিবির স্থাপন করল। </div><ul class='tnav'>
<li><a href='index.htm'>যাত্রাপুস্তক</a></li>
<li><a href='EXO14.htm'>&lt;</a></li>
<li><a href='EXO.htm'>15</a></li>
<li><a href='EXO16.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V23">15:23</a>
 <span class="ft">বিস্বাদ </span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
