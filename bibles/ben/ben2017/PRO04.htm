<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী হিতোপদেশ 4</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>হিতোপদেশ</a></li>
<li><a href='PRO03.htm'>&lt;</a></li>
<li><a href='PRO.htm'>4</a></li>
<li><a href='PRO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>প্রজ্ঞা সর্বোচ্চ হচ্ছে। </div><div class='p'> <span class="verse" id="V1">1&#160;</span>আমার পুত্ররা, বাবার উপদেশ শোন, সুবিবেচনা বোঝবার জন্য মনোযোগ কর।  <span class="verse" id="V2">2&#160;</span>আমি তোমাদেরকে সুশিক্ষা দেব; তোমরা আমার শিক্ষা ত্যাগ কোরো না।  <span class="verse" id="V3">3&#160;</span>কারণ আমিও নিজে আমার বাবার ছেলে ছিলাম, মায়ের চোখে শান্ত ও একমাত্র সন্তান ছিলাম।  <span class="verse" id="V4">4&#160;</span>বাবা আমাকে শিক্ষা দিতেন, বলতেন, তোমার হৃদয়ে আমার কথা ধরে রাখ; আমার আদেশ সব পালন কর, জীবনযাপন কর;  <span class="verse" id="V5">5&#160;</span>প্রজ্ঞা ও সুবিবেচনা অর্জন কর, সুবিবেচনা অর্জন কর, ভুলো না; আমার মুখের কথা থেকে মুখ সরিয়ে নিও না।  <span class="verse" id="V6">6&#160;</span>প্রজ্ঞাকে ছেড়ো না, সে তোমাকে রক্ষা করবে; তাকে প্রেম কর, সে তোমাকে নিরাপদে রাখবে।  <span class="verse" id="V7">7&#160;</span>প্রজ্ঞাই প্রধান বিষয়, তুমি প্রজ্ঞা উপার্জন কর; সব খরচ দিয়ে সুবিবেচনা পেতে পারো।  <span class="verse" id="V8">8&#160;</span>তাকে যত্ন কর, সে তোমাকে উন্নত করবে, যখন তাকে গ্রহণ কর, সে তোমাকে সম্মান দেবে।  <span class="verse" id="V9">9&#160;</span>সে তোমার মাথায় বিজয়ের মালা দেবে, সে একটি সুন্দর মুকুট তোমাকে দান করবে।  <span class="verse" id="V10">10&#160;</span>আমার পুত্র, শোনো, আমার কথায় মনোযোগ দাও, তাতে তোমার জীবনের আয়ু বৃদ্ধি হবে।  <span class="verse" id="V11">11&#160;</span>আমি তোমাকে প্রজ্ঞার পথ দেখিয়েছি, তোমাকে সরল পথে চালিয়েছি।  <span class="verse" id="V12">12&#160;</span>তোমার চলার দিন বাধা পাবে না এবং যদি তুমি দৌড়াও, তোমার হোঁচট লাগবে না।  <span class="verse" id="V13">13&#160;</span>উপদেশ ধরে রেখো, ছেড়ে দিও না, তা রক্ষা কর, কারণ তা তোমার জীবন।  <span class="verse" id="V14">14&#160;</span>দুষ্টদের পথে যেও না, মন্দদের পথে যেও না,  <span class="verse" id="V15">15&#160;</span>এড়িয়ে চল, তার কাছ দিয়ে যেও না; তা থেকে মুখ ঘুরিয়ে এগিয়ে যাও।  <span class="verse" id="V16">16&#160;</span>কারণ খারাপ কাজ না করলে তাদের ঘুম হয় না, কাউকে হোঁচট না লাগালে তাদের ঘুম চলে যায়।  <span class="verse" id="V17">17&#160;</span>কারণ তারা দুষ্টতার রুটি খায়, তারা অত্যাচারের আঙ্গুর রস পান করে।  <span class="verse" id="V18">18&#160;</span>কিন্তু ধার্ম্মিকদের পথ সকালের আলোর মত, যা দুপুর পর্যন্ত ধীরে ধীরে বাড়তে থাকে;  <span class="verse" id="V19">19&#160;</span>দুষ্টদের পথ অন্ধকারের মত; তারা কিসে হোঁচট খাবে, জানে না।  <span class="verse" id="V20">20&#160;</span>আমার পুত্র, আমার বাক্যে মনোযোগ দাও; আমার কথায় কান দাও।  <span class="verse" id="V21">21&#160;</span>তারা তোমার চোখের বাইরে না যাক, তোমার হৃদয়ে তা রাখ।  <span class="verse" id="V22">22&#160;</span>কারণ যারা তা খোঁজে, তাদের পক্ষে তা জীবন, তা তাদের শরীরের স্বাস্থ্যস্বরূপ।  <span class="verse" id="V23">23&#160;</span>সব কিছুর থেকে তোমরা হৃদয় রক্ষা কর, কারণ তা থেকে জীবনের সঞ্চার হয়।  <span class="verse" id="V24">24&#160;</span>মুখের কুটিলতা নিজে থেকে দূর কর, বিকৃত কথা নিজে থেকে দূর কর।  <span class="verse" id="V25">25&#160;</span>তোমার চোখের দৃষ্টি সরল হোক, তোমার সামনে তোমার দৃষ্টি নির্ধারণ কর।  <span class="verse" id="V26">26&#160;</span>তোমার চলার পথ সমান কর, তোমার সমস্ত পথ নিরাপদ হোক।  <span class="verse" id="V27">27&#160;</span>ডান দিকে কি বাম দিকে ফিরো না, খারাপ থেকে তোমার পা সরিয়ে নাও। </div><ul class='tnav'>
<li><a href='index.htm'>হিতোপদেশ</a></li>
<li><a href='PRO03.htm'>&lt;</a></li>
<li><a href='PRO.htm'>4</a></li>
<li><a href='PRO05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
