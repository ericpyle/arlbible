<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী লুক 4</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>লুক</a></li>
<li><a href='LUK03.htm'>&lt;</a></li>
<li><a href='LUK.htm'>4</a></li>
<li><a href='LUK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>যীশুর পরীক্ষা। </div><div class='p'> <span class="verse" id="V1">1&#160;</span>যীশু পবিত্র আত্মায় পূর্ণ হয়ে, যর্দ্দন নদী থেকে ফিরে এলেন এবং চল্লিশ দিন পর্যন্ত সেই আত্মার আবেশে মরূপ্রান্তে পরিচালিত হলেন,  <span class="verse" id="V2">2&#160;</span>আর সেদিন দিয়াবল দ্বারা পরীক্ষিত হলেন, সেই চল্লিশ দিন তিনি কিছুই আহার করেননি; পরে সেই চল্লিশ দিন শেষ হলে তাঁর খিদে পেল।  <span class="verse" id="V3">3&#160;</span>তখন দিয়াবল তাঁকে বলল, “তুমি যদি ঈশ্বরের পুত্র হও, তবে এই পাথরটিকে বল, যেন এটা রুটি হয়ে যায়।”  <span class="verse" id="V4">4&#160;</span>যীশু তাকে বললেন, <span class='wj'>“লেখা আছে, মানুষ কেবল রুটি তে বাঁচবে না।”</span>  <span class="verse" id="V5">5&#160;</span>পরে দিয়াবল তাঁকে উপরে নিয়ে গেলেন এবং এক মুহূর্তের মধ্যে তাঁকে জগতের সমস্ত রাজ্য দেখাল।  <span class="verse" id="V6">6&#160;</span>আর দিয়াবল তাঁকে বলল, “তোমাকে আমি এই সমস্ত রাজ্যর উপর কর্তৃত্ব ও এই সমস্ত ঐশ্বর্য্য দেব; কারণ এগুলোর উপর কর্তৃত্ব করার ক্ষমতা আমাকে দেওয়া হয়েছে, আর আমার যাকে ইচ্ছা তাকে দান করতে পারি;  <span class="verse" id="V7">7&#160;</span>অতএব এখন তুমি যদি আমার সামনে হাঁটু পেতে প্রণাম কর, তবে এ সমস্তই তোমার হবে।”  <span class="verse" id="V8">8&#160;</span>যীশু এর উত্তরে তাকে বললেন, <span class='wj'>“লেখা আছে, তোমার ঈশ্বর প্রভুকেই প্রণাম করবে, কেবল তাঁরই আরাধনা করবে।”</span>  <span class="verse" id="V9">9&#160;</span>আর সে তাঁকে যিরুশালেমে নিয়ে গেল ও ঈশ্বরের গৃহের চূড়ার উপরে দাঁড় করাল এবং তাঁকে বলল, “তুমি যদি ঈশ্বরের পুত্র হও, তবে এখান থেকে নীচে লাফিয়ে পড়;  <span class="verse" id="V10">10&#160;</span>কারণ লেখা আছে, তিনি নিজের দূতদের তোমার জন্য আদেশ দেবেন, যেন তাঁরা তোমাকে রক্ষা করেন;  <span class="verse" id="V11">11&#160;</span>আর, তোমাকে হাতে করে তুলে নেবেন, পাছে তোমার চরণে পাথরের আঘাত লাগে।” </div><div class='p'> <span class="verse" id="V12">12&#160;</span>যীশু এর উত্তরে বললেন, <span class='wj'>এটাও লেখা আছে, “তুমি তোমার ঈশ্বর প্রভুর পরীক্ষা করনা।”</span>  <span class="verse" id="V13">13&#160;</span>আর সমস্ত পরীক্ষার পর শয়তান সুবিধাজনক দিনের অপেক্ষার জন্য কিছুদিনের র জন্য তাঁর কাছ থেকে চলে গেল। </div><div class='s'>নাসরতে যীশুর উপদেশ। </div><div class='p'> <span class="verse" id="V14">14&#160;</span>তখন যীশু আত্মার পরাক্রমে গালীলে ফিরে গেলেন এবং তাঁর কীর্তি সমস্ত অঞ্চলের চারিদিকে ছড়িয়ে পড়ল।  <span class="verse" id="V15">15&#160;</span>আর তিনি তাদের সমাজঘরে উপদেশ দিলেন এবং সবাই তাঁর খুবই মহিমা করতে লাগল।  <span class="verse" id="V16">16&#160;</span>আর তিনি যেখানে বড় হয়েছিলেন, সেই নাসরতে উপস্থিত হলেন এবং তিনি নিজের রীতি অনুসারে বিশ্রামবারে সমাজঘরে প্রবেশ করলেন ও শাস্ত্র পাঠ করতে দাঁড়ালেন।  <span class="verse" id="V17">17&#160;</span>তখন যিশাইয় ভাববাদীর পুস্তক তাঁর হাতে দেওয়া হল, আর পুস্তকটি খুলে তিনি সেই অংশটি পেলেন, যেখানে লেখা আছে, </div><div class='q'> <span class="verse" id="V18">18&#160;</span> <span class='wj'>“প্রভুর আত্মা আমার উপর আছেন, </span> কারণ </div><div class='q2'><span class='wj'>তিনি আমাকে অভিষিক্ত করেছেন, </span> </div><div class='q3'><span class='wj'>দরিদ্রের কাছে সুসমাচার প্রচার করার জন্য;</span> </div><div class='q'><span class='wj'>তিনি আমাকে পাঠিয়েছেন, বন্দিদের কাছে মুক্তি প্রচার করার জন্য, </span> </div><div class='q2'><span class='wj'>অন্ধদের কাছে দৃষ্টি দানের প্রচার করার জন্য, </span> </div><div class='q'><span class='wj'>নির্যাতিতদের উদ্ধার করার জন্য, </span> </div><div class='q2'> <span class="verse" id="V19">19&#160;</span> <span class='wj'>প্রভুর অনুগ্রহের বছর ঘোষণা করার জন্য।”</span> </div><div class='p'> <span class="verse" id="V20">20&#160;</span>পরে তিনি পুস্তকটিকে বন্ধ করে পরিচারকের হাতে দিলেন এবং বসলেন। তাতে সমাজঘরের সবাই একভাবে তাঁর দিকে তাকিয়ে থাকল।  <span class="verse" id="V21">21&#160;</span>আর তিনি তাদের বললেন, <span class='wj'>“আজই শাস্ত্রের এই বাণী তোমাদের শোনার মাধ্যমে পূর্ণ হল।”</span>  <span class="verse" id="V22">22&#160;</span>তাতে সবাই তাঁর বিষয়ে সাক্ষ্য দিল ও তাঁর মুখের সুন্দর করুণাবিষ্ট কথায় তারা আশ্চর্য্য হল, আর বলল, “এ তো যোষেফের ছেলে, তাই না কি?”  <span class="verse" id="V23">23&#160;</span>যীশু তাদের বললেন, <span class='wj'>“তোমরা আমাকে অবশ্যই এই প্রবাদবাক্য বলবে, ডাক্তার আগে নিজেকে সুস্থ কর; কফরনাহূমে তুমি যা যা করেছ আমরা শুনেছি, সে সব এখানে নিজের দেশেও কর।”</span>  <span class="verse" id="V24">24&#160;</span>তিনি আরও বললেন, <span class='wj'>“আমি তোমাদের সত্যি বলছি, কোনও ভাববাদী তাঁর নিজের দেশে গ্রহণযোগ্য হয় না।”</span>  <span class="verse" id="V25">25&#160;</span> <span class='wj'>আর আমি তোমাদের সত্যি বলছি, এলিয়ের দিন যখন তিন বছর ছয় মাস পর্যন্ত বৃষ্টি হয়নি ও সারা দেশে কঠিন দূর্ভিক্ষ হয়েছিল, তখন ইস্রায়েলের মধ্যে অনেক বিধবা ছিল;</span>  <span class="verse" id="V26">26&#160;</span> <span class='wj'>কিন্তু এলিয়কে তাদের কারও কাছে পাঠানো হয়নি, কেবল সীদোন দেশের সারিফতে এক বিধবা মহিলার কাছে পাঠানো হয়েছিল।</span>  <span class="verse" id="V27">27&#160;</span> <span class='wj'>আর ইলীশায় ভাববাদীর দিনের ইস্রায়েলের মধ্যে অনেকে কুষ্ঠরোগী ছিল, কিন্তু তাদের কেউই শুচি হয়নি, কেবল সুরীয় দেশের নামান হয়েছিল।</span>  <span class="verse" id="V28">28&#160;</span>এই কথা শুনে সমাজঘরের লোকেরা সবাই রাগে পূর্ণ হল;  <span class="verse" id="V29">29&#160;</span>আর তারা উঠে তাঁকে শহরের বাইরে ঠেলতে ঠেলতে নিয়ে চলল এবং যে পর্বতে তাদের শহর তৈরি হয়েছিল, তার শেষ প্রান্তে নিয়ে গেল, যেন তাঁকে নীচে ফেলে দিতে পারে। </div><div class='p'> <span class="verse" id="V30">30&#160;</span>কিন্তু তিনি তাদের মধ্য দিয়ে হেঁটে চলে গেলেন। </div><div class='s'>যীশুর বিভিন্ন আশ্চর্য্য কাজ </div><div class='s'>যীশু অনেক অসুস্থ ও ভূতগ্রস্ত লোককে সুস্থ করেন। </div><div class='p'> <span class="verse" id="V31">31&#160;</span>পরে তিনি গালীলের কফরনাহূম শহরে নেমে গেলেন। আর তিনি বিশ্রামবারে লোকদের উপদেশ দিতে লাগলেন;  <span class="verse" id="V32">32&#160;</span>এবং লোকরা তাঁর শিক্ষায় চমৎকৃত হল; কারণ তিনি ক্ষমতার সঙ্গে কথা বলতেন।  <span class="verse" id="V33">33&#160;</span>তখন ঐ সমাজঘরে এক ব্যক্তি ছিল, তাকে ভূত ও মন্দ আত্মায় ধরেছিল;  <span class="verse" id="V34">34&#160;</span>সে চিত্কার করে চেঁচিয়ে বলল, “হে নাসরতীয় যীশু, আপনার সঙ্গে আমাদের সম্পর্ক কি? আপনি কি আমাদেরকে বিনাশ করতে এসেছেন? আমি জানি, আপনি কে, ঈশ্বরের সেই পবিত্র ব্যক্তি।”  <span class="verse" id="V35">35&#160;</span>তখন যীশু তাকে ধমকিয়ে বললেন, <span class='wj'>“চুপ কর এবং এর মধ্যে থেকে বেরিয়ে যাও,”</span> তখন সেই ভূত তাকে সবার মাঝখানে ফেলে দিয়ে তার মধ্যে দিয়ে বের হয়ে গেল, তার কোনও ক্ষতি করল না।  <span class="verse" id="V36">36&#160;</span>তখন সবাই খুবই আশ্চর্য্য হল এবং নিজেদের মধ্যে আলোচনা করতে লাগল, এ কেমন কথা? ইনি ক্ষমতায় ও পরাক্রমে মন্দ আত্মাদের আদেশ করেন, আর তারা বের হয়ে যায়।  <span class="verse" id="V37">37&#160;</span>আর আশেপাশের অঞ্চলের সব জায়গায় তাঁর কীর্তি ছড়িয়ে পড়ল। </div><div class='s'>যীশু অনেক লোককে সুস্থ করলেন। </div><div class='p'> <span class="verse" id="V38">38&#160;</span>পরে তিনি সমাজঘর থেকে বের হয়ে শিমোনের বাড়িতে প্রবেশ করলেন; তখন শিমোনের শাশুড়ীর ভীষণ জ্বরে কষ্ট পাচ্ছিলেন, তাই তাঁরা তাঁর সুস্থতার জন্য যীশুকে অনুরোধ করলেন।  <span class="verse" id="V39">39&#160;</span>তখন তিনি তাঁর কাছে দাঁড়িয়ে জ্বরকে ধমক দিলেন, তাতে তাঁর জ্বর ছেড়ে গেল; আর তিনি সঙ্গে সঙ্গে উঠে তাদের সেবাযত্ন করতে লাগলেন।  <span class="verse" id="V40">40&#160;</span>পরে সূর্য্য অস্ত যাবার দিনের, বিভিন্ন রোগে অসুস্থ রুগীদের লোকেরা, তাঁর কাছে আনল; আর তিনি প্রত্যেক জনের উপরে হাত রেখে তাদের সুস্থ করলেন। </div><div class='p'> <span class="verse" id="V41">41&#160;</span>আর অনেক লোকের মধ্যে থেকে ভূত বের হল, ভূতেরা চীৎকার করে বলল, “আপনি ঈশ্বরের পুত্র,” কিন্তু তিনি তাদের ধমক দিয়ে কথা বলতে দিলেন না, কারণ ভূতেরা জানত যে তিনিই সেই খ্রীষ্ট।  <span class="verse" id="V42">42&#160;</span>পরে সকাল হলে তিনি সেই জায়গা থেকে একটি নির্জন জায়গায় চলে গেলেন; আর লোকেরা তাঁর খোঁজ করল এবং তাঁর কাছে এসে তাঁকে বারণ করল, যেন তিনি তাদের কাছ থেকে চলে না যান।  <span class="verse" id="V43">43&#160;</span> <span class='wj'>কিন্তু তিনি তাদের বললেন, “আরও অনেক শহরে আমাকে ঈশ্বরের রাজ্যের সুসমাচার প্রচার করতে হবে; কারণ সেইজন্য আমাকে পাঠানো হয়েছে।”</span>  <span class="verse" id="V44">44&#160;</span>পরে তিনি যিহুদিয়ার বিভিন্ন সমাজঘরে প্রচার করতে লাগলেন। </div><ul class='tnav'>
<li><a href='index.htm'>লুক</a></li>
<li><a href='LUK03.htm'>&lt;</a></li>
<li><a href='LUK.htm'>4</a></li>
<li><a href='LUK05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
