<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী মার্ক 4</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>মার্ক</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>যীশুর কয়েকটি দৃষ্টান্ত। </div><div class='p'> <span class="verse" id="V1">1&#160;</span>পরে তিনি আবার সমুদ্রের তীরে শিক্ষা দিতে লাগলেন; তাতে তাঁর কাছে এত লোক জড়ো হল যে, তিনি সমুদ্রের মধ্যে একটি নৌকায় উঠে বসলেন এবং সব লোক তীরে দাঁড়িয়ে রইলো। </div><div class='p'> <span class="verse" id="V2">2&#160;</span>তখন তিনি গল্পের মাধ্যমে তাদেরকে অনেক শিক্ষা দিতে লাগলেন। শিক্ষার মধ্যে তিনি তাদেরকে বললেন, </div><div class='p'> <span class="verse" id="V3">3&#160;</span> <span class='wj'>“দেখ, একজন চাষী বীজ বুনতে গেল;</span>  <span class="verse" id="V4">4&#160;</span> <span class='wj'>বোনার দিন কিছু বীজ পথের ধারে পড়ল, তাতে পাখিরা এসে সেগুলি খেয়ে ফেলল।</span>  <span class="verse" id="V5">5&#160;</span> <span class='wj'>আর কিছু বীজ পাথুরে মাটিতে পড়ল, যেখানে ঠিকমত মাটি পেল না; সেগুলি ঠিকমত মাটি না পেয়ে তাড়াতাড়ি অঙ্কুর বের হলো, </span>  <span class="verse" id="V6">6&#160;</span> <span class='wj'>কিন্তু সূর্য্য উঠলে সেগুলি পুড়ে গেল এবং তার শিকড় না থাকাতে শুকিয়ে গেল।</span> </div><div class='p'> <span class="verse" id="V7">7&#160;</span> <span class='wj'>আর কিছু বীজ কাঁটাবনের মধ্যে পড়ল, তাতে কাঁটাবন বেড়ে গিয়ে সেগুলি চেপে রাখলো, সেগুলিতে ফল ধরল না।</span>  <span class="verse" id="V8">8&#160;</span> <span class='wj'>আর কিছু বীজ ভালো জমিতে পড়ল, তা অঙ্কুরিত হয়ে বেড়ে উঠে ফল দিল; কিছু ত্রিশ গুন, কিছু ষাট গুন ও কিছু শত গুন ফল দিল।”</span>  <span class="verse" id="V9">9&#160;</span>পরে তিনি বললেন, <span class='wj'>“যার শুনবার কান আছে সে শুনুক।”</span> </div><div class='p'> <span class="verse" id="V10">10&#160;</span>যখন তিনি একা ছিলেন, তাঁর সঙ্গীরা সেই বারো জনের সঙ্গে তাঁকে গল্পের বিষয়ে জিজ্ঞাসা করলেন।  <span class="verse" id="V11">11&#160;</span>তিনি তাঁদেরকে বললেন, <span class='wj'>“ঈশ্বরের রাজ্যের গুপ্ত সত্য তোমাদেরকে দেওয়া হয়েছে; কিন্তু ঐ বাইরের লোকদের কাছে সবই গল্পের মাধ্যমে বলা হয়ে থাকে,”</span> </div><div class='p'> <span class="verse" id="V12">12&#160;</span> <span class='wj'>সুতরাং</span> </div><div class='q'><span class='wj'>তারা যখন দেখে, তারা দেখুক কিন্তু যেন বুঝতে না পারে</span> </div><div class='q2'><span class='wj'>এবং যখন শুনে, শুনুক কিন্তু যেন না বোঝে, </span> </div><div class='q'><span class='wj'>পাছে তারা ফিরে আসে ও ঈশ্বর তাদেরকে ক্ষমা করেন।</span> </div><div class='p'> <span class="verse" id="V13">13&#160;</span>পরে তিনি তাদেরকে বললেন, <span class='wj'>“এই গল্প যখন তোমরা বুঝতে পার না? তবে কেমন করে বাকি সব গল্প বুঝতে পারবে?”</span> </div><div class='p'> <span class="verse" id="V14">14&#160;</span> <span class='wj'>সেই বীজবপক ঈশ্বরের বাক্য বুনেছিল।</span> </div><div class='p'> <span class="verse" id="V15">15&#160;</span> <span class='wj'>পথের ধারে পড়া বীজ দিয়ে বোঝানো হয়েছে, তারা এমন লোক যাদের মধ্যে বাক্যবীজ বোনা যায়; আর যখন তারা শোনে তখুনি শয়তান এসে, তাদের মধ্যে যা বোনা হয়েছিল, সেই বাক্য ছিনিয়ে নিয়ে যায়।</span> </div><div class='p'> <span class="verse" id="V16">16&#160;</span> <span class='wj'>আর পাথুরে জমিতে পড়া বীজের মধ্য দিয়ে তাদের কথা বলা হয়েছে যারা এই বাক্য শোনে ও তখুনি আনন্দের সঙ্গে গ্রহণ করে;</span> </div><div class='p'> <span class="verse" id="V17">17&#160;</span> <span class='wj'>আর তাদের ভিতরে শিকড় নেই বলে, তারা কম দিন স্থির থাকে, পরে সেই বাক্যের জন্য কষ্ট এবং তাড়না আসলে তখনই তারা পিছিয়ে যায়।</span> </div><div class='p'> <span class="verse" id="V18">18&#160;</span> <span class='wj'>আর কাঁটাবনের মধ্যে যে বীজ বোনা হয়েছিল, তারা এমন লোক, যারা বাক্য শুনেছে, </span> </div><div class='p'> <span class="verse" id="V19">19&#160;</span> <span class='wj'>কিন্তু সংসারের চিন্তা-ভাবনা, সম্পত্তির মায়া ও অন্যান্য জিনিসের লোভ এসে ঐ বাক্যকে চেপে রাখে, তাতে তা ফলহীন হয়।</span> </div><div class='p'> <span class="verse" id="V20">20&#160;</span> <span class='wj'>আর ভালো জমিতে যে বীজ বোনা হয়েছিল, তারা এই মত যারা সেই বাক্য শোনে ও গ্রাহ্য করে, কেউ ত্রিশ গুন, কেউ ষাট গুন ও কেউ একশ গুন ফল দেয়।</span> </div><div class='s'>প্রদীপ দানীর উপর প্রদীপ। </div><div class='p'> <span class="verse" id="V21">21&#160;</span> <span class='wj'>তিনি তাদের আরও বললেন, “কেউ কি প্রদীপ এনে ঝুড়ির নীচে বা খাটের নীচে রাখে? না তোমরা সেটা বাতিদানের ওপর রাখ।”</span> </div><div class='p'> <span class="verse" id="V22">22&#160;</span> <span class='wj'>কারণ কোনো কিছুই লুকানো নেই, যেটা প্রকাশিত হবে না; আবার এমন কিছু গোপন নেই, যা প্রকাশ পাবে না।</span> </div><div class='p'> <span class="verse" id="V23">23&#160;</span> <span class='wj'>যার শোনবার কান আছে, সে শুনুক।</span> </div><div class='p'> <span class="verse" id="V24">24&#160;</span>আর তিনি তাদেরকে বললেন, <span class='wj'>তোমরা যা শুনছ তার দিকে মনোযোগ দাও; তোমরা যে পরিমাণে পরিমাপ কর, সেই পরিমাণে তোমাদের জন্য পরিমাপ করা যাবে এবং তোমাদেরকে আরও দেওয়া যাবে।</span> </div><div class='p'> <span class="verse" id="V25">25&#160;</span> <span class='wj'>কারণ যার আছে তাকে আরও দেওয়া হবে; আর যার নেই, তার যা আছে, সেটাও তার কাছ থেকে নিয়ে নেওয়া হবে।</span> </div><div class='s'>অঙ্কুরিত বীজের দৃষ্টান্ত। </div><div class='p'> <span class="verse" id="V26">26&#160;</span> <span class='wj'>তিনি আরও বললেন, ঈশ্বরের রাজ্য এই রকম, একজন লোক যে মাটিতে বীজ বুনল;</span> </div><div class='p'> <span class="verse" id="V27">27&#160;</span> <span class='wj'>পরে সে রাত ও দিন ঘুমিয়ে পড়ে ও আবার জেগে ওঠে এবং ঐ বীজও অঙ্কুরিত হয়ে বেড়ে ওঠে, যদিও সে তা জানে না কিভাবে হয়।</span> </div><div class='p'> <span class="verse" id="V28">28&#160;</span> <span class='wj'>জমি নিজে নিজেই ফল দেয়; প্রথমে অঙ্কুর, তারপর শীষ ও শীষের মধ্যে পরিপূর্ণ শস্যদানা।</span> </div><div class='p'> <span class="verse" id="V29">29&#160;</span> <span class='wj'>কিন্তু ফল পাকলে সে তখনই কাস্তে লাগায়, কারণ শস্য কাটবার দিন এসেছে।</span> </div><div class='s'>সহ্য দানার দৃষ্টান্ত। </div><div class='p'> <span class="verse" id="V30">30&#160;</span>আর তিনি বললেন, <span class='wj'>“আমরা কিসের সঙ্গে ঈশ্বরের রাজ্যের তুলনা করতে পারি? বা কোন দৃষ্টান্তের সাহায্যেই বা আমরা বোঝাতে পারবো?”</span> </div><div class='p'> <span class="verse" id="V31">31&#160;</span> <span class='wj'>এটা একটা সর্ষের দানার মত, এই বীজ মাটিতে বোনবার দিন জমির সব বীজের মধ্যে খুবই ছোট, </span> </div><div class='p'> <span class="verse" id="V32">32&#160;</span> <span class='wj'>কিন্তু বোনা হলে তা অঙ্কুরিত হয়ে সব শাক সবজির থেকে বড় হয়ে উঠে এবং বড় বড় ডাল বের হয়; তাতে আকাশের পাখিরা তার ছায়ার নীচে বাসা করতে পারে।</span> </div><div class='p'> <span class="verse" id="V33">33&#160;</span>এই রকম আরো অনেক দৃষ্টান্ত দিয়ে তিনি তাদের শোনবার ক্ষমতা অনুযায়ী তাদের কাছে বাক্য প্রচার করতেন; </div><div class='p'> <span class="verse" id="V34">34&#160;</span>আর দৃষ্টান্ত ছাড়া তাদেরকে কিছুই বলতেন না; পরে ব্যক্তিগত ভাবে শিষ্যদের সব কিছু বুঝিয়ে দিতেন। </div><div class='s'>যীশুর অলৌকিক কাজ। যীশু ঝড় থামান ও একজন ভূতগ্রস্থকে সুস্থ করেন। </div><div class='p'> <span class="verse" id="V35">35&#160;</span>সেই দিন সন্ধ্যা হলে তিনি তাঁদেরকে বললেন, <span class='wj'>চল, আমরা হ্রদের অন্য পারে যাই।</span> </div><div class='p'> <span class="verse" id="V36">36&#160;</span>তখন তাঁরা লোকদেরকে বিদায় দিয়ে, যীশু যে নৌকায় ছিলেন সেই নৌকায় করে তাঁকে সঙ্গে নিয়ে চললেন; এবং সেখানে আরও নৌকা তাঁর সঙ্গে ছিল। </div><div class='p'> <span class="verse" id="V37">37&#160;</span>পরে ভীষণ ঝড় উঠল এবং সমুদ্রের ঢেউগুলো নৌকার ওপর পড়তে লাগলো এবং নৌকা জলে ভর্তি হতে লাগল। </div><div class='p'> <span class="verse" id="V38">38&#160;</span>তখন তিনি নৌকার পিছন দিকে বালিশে মাথা দিয়ে ঘুমাচ্ছিলেন; আর তাঁরা তাঁকে জাগিয়ে বললেন, “হে গুরু, আপনার কি মনে হচ্ছে না যে, আমরা মরতে চলেছি?” </div><div class='p'> <span class="verse" id="V39">39&#160;</span>তখন তিনি জেগে উঠে বাতাসকে ধমক দিলেন ও সমুদ্রকে বললেন, <span class='wj'>“শান্তি, শান্ত হও; তাতে বাতাস থেমে গেল এবং শান্ত হল।”</span> </div><div class='p'> <span class="verse" id="V40">40&#160;</span>পরে তিনি তাঁদেরকে কে বললেন, <span class='wj'>“তোমরা এরকম ভয় পাচ্ছ কেন? এখনো কি তোমাদের বিশ্বাস হয়নি?”</span> </div><div class='p'> <span class="verse" id="V41">41&#160;</span>তাতে তাঁরা ভীষণ ভয় পেলেন এবং একে অপরকে বলতে লাগলেন, “ইনি কে যে, বাতাস এবং সমুদ্রও ওনার আদেশ মানে?” </div><ul class='tnav'>
<li><a href='index.htm'>মার্ক</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
