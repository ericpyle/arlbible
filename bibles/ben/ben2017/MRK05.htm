<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী মার্ক 5</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>মার্ক</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>ভূতগ্রস্ত মানুষকে সুস্থ করলেন। </div><div class='p'> <span class="verse" id="V1">1&#160;</span>পরে তাঁরা সমুদ্রের ওপারে গেরাসেনীদের দেশে পৌঁছালেন। </div><div class='p'> <span class="verse" id="V2">2&#160;</span>তিনি নৌকা থেকে বের হলেন তখনি একজন লোক কবরস্থান থেকে তাঁর সামনে আসলো, তাকে মন্দ আত্মায় পেয়েছিল। </div><div class='p'> <span class="verse" id="V3">3&#160;</span>সে কবর স্থানে বাস করত এবং কেউ তাকে শিকল দিয়েও আর বেঁধে রাখতে পারত না। </div><div class='p'> <span class="verse" id="V4">4&#160;</span>লোকে বার বার তাকে বেড়ি ও শিকল দিয়ে বাঁধত, কিন্তু সে শিকল ছিঁড়ে ফেলত এবং বেড়ি ভেঙে টুকরো টুকরো করত; কেউ তাকে সামলাতে পারত না। </div><div class='p'> <span class="verse" id="V5">5&#160;</span>আর সে রাত দিন সবদিন কবরে কবরে ও পর্বতে পর্বতে চিৎকার করে বেড়াত এবং ধারালো পাথর দিয়ে নিজেই নিজের শরীরকে ক্ষতবিক্ষত করত। </div><div class='p'> <span class="verse" id="V6">6&#160;</span>সে দূর হতে যীশুকে দেখে দৌড়ে আসল এবং তাঁকে প্রণাম করল, </div><div class='p'> <span class="verse" id="V7">7&#160;</span>খুব জোরে চেঁচিয়ে সে বলল, হে যীশু, মহান সর্বশক্তিমান ঈশ্বরের পুত্র, আপনার সঙ্গে আমার দরকার কি? আমি আপনাকে ঈশ্বরের দিব্যি দিয়ে বলছি, আমাকে যন্ত্রণা দেবেন না। </div><div class='p'> <span class="verse" id="V8">8&#160;</span>কারণ যীশু তাকে বলেছিলেন, <span class='wj'>হে মন্দ আত্মা, এই মানুষটির থেকে বের হয়ে যাও।</span> </div><div class='p'> <span class="verse" id="V9">9&#160;</span>তিনি তাকে জিজ্ঞাসা করলেন, <span class='wj'>তোমার নাম কি?</span> সে উত্তর দিল, আমার নাম বাহিনী, কারণ আমরা অনেকে আছি। </div><div class='p'> <span class="verse" id="V10">10&#160;</span>পরে সে অনেক কাকুতি মিনতি করল, যেন তিনি তাদের সেই এলাকা থেকে বের না করে দেন। </div><div class='p'> <span class="verse" id="V11">11&#160;</span>সেই জায়গায় পাহাড়ের পাশে এক শূকরের পাল চরছিল। </div><div class='p'> <span class="verse" id="V12">12&#160;</span>আর ভূতেরা মিনতি করে বলল, ঐ শূকর পালের মধ্যে ঢুকতে দিন এবং আমাদেরকে পাঠিয়ে দিন। </div><div class='p'> <span class="verse" id="V13">13&#160;</span>তিনি তাদেরকে অনুমতি দিলেন। তখন সেই মন্দ আত্মারা বের হয়ে শূকরের পালের মধ্যে ঢুকলো; তাতে সেই শূকরপাল খুব জোরে দৌড়িয়ে ঢালু পাড় দিয়ে সমুদ্রে গিয়ে পড়ে ডুবে মরল। সেই পালে কমবেশি দুই হাজার শূকর ছিল। </div><div class='p'> <span class="verse" id="V14">14&#160;</span>যারা সেই শূকর গুলিকে চরাচ্ছিল, তারা পালিয়ে গিয়ে শহরে ও গ্রামে গ্রামে গিয়ে সংবাদ দিল। তখন কি ঘটেছে, দেখবার জন্য লোকেরা আসলো; </div><div class='p'> <span class="verse" id="V15">15&#160;</span>তারা যীশুর কাছে আসলো এবং যখন দেখল যে লোকটা ভূতগ্রস্ত সেই লোকটা কাপড় চোপড় পরে সুস্থ মনে বসে আছে; তাতে তারা ভয় পেল। </div><div class='p'> <span class="verse" id="V16">16&#160;</span>আর ঐ ভূতগ্রস্ত লোকটীর ও শূকর পালের ঘটনা যারা দেখেছিল, তারা লোকদেরকে সব বিষয় বলল। </div><div class='p'> <span class="verse" id="V17">17&#160;</span>যারা সেখানে এসেছিল তারা নিজেদের এলাকা থেকে চলে যেতে তাঁকে অনুরোধ করতে লাগল। </div><div class='p'> <span class="verse" id="V18">18&#160;</span>পরে তিনি যখন নৌকায় উঠেছেন, এমন দিন সেই ভূতগ্রস্ত লোকটি এসে তাঁকে অনুরোধ করল, যেন তাঁর সঙ্গে যেতে পারে। </div><div class='p'> <span class="verse" id="V19">19&#160;</span>কিন্তু তিনি তাকে অনুমতি দিলেন না, বরং বললেন, <span class='wj'>তুমি বাড়িতে তোমার আত্মীয়দের কাছে যাও এবং ঈশ্বর তোমার জন্য যে যে মহৎ কাজ করেছেন ও তোমার জন্য যে দয়া করেছেন, তা তাদেরকে গিয়ে বল।</span> </div><div class='p'> <span class="verse" id="V20">20&#160;</span>তখন সে চলে গেল, যীশু তার জন্য যে কত বড় কাজ করেছিলেন, তা দিকাপলিতে প্রচার করতে লাগল; তাতে সবাই আশ্চর্য্য হয়ে গেল। </div><div class='s'>যীশু একটি স্ত্রীলোককে সুস্থ করেন ও একটি মৃত মেয়েকে জীবন দেন। </div><div class='p'> <span class="verse" id="V21">21&#160;</span>পরে যীশু নৌকায় আবার পার হয়ে ওপর পারে আসলে তাঁর কাছে বহু মানুষের ভিড় হল; তখন তিনি সমুদ্রতীরে ছিলেন। </div><div class='p'> <span class="verse" id="V22">22&#160;</span>আর সমাজের মধ্য থেকে যায়ীর নামে একজন নেতা এসে তাঁকে দেখে তাঁর পায়ে পড়লেন। </div><div class='p'> <span class="verse" id="V23">23&#160;</span>এবং অনেক মিনতি করে বললেন, আমার মেয়েটী মরে যাওয়ার মত হয়েছে, আপনি এসে তার ওপরে আপনার হাত রাখুন, যেন সে সুস্থ হয়ে বেঁচে উঠে। </div><div class='p'> <span class="verse" id="V24">24&#160;</span>তখন তিনি তাঁর সঙ্গে গেলেন; তখন অনেক লোক তাঁর সঙ্গে সঙ্গে যাচ্ছিল ও তাঁর চারপাশে ঠেলাঠেলি করছিল। </div><div class='p'> <span class="verse" id="V25">25&#160;</span>আর একটি স্ত্রীলোক বারো বছর ধরে রক্তস্রাব রোগে ভুগছিল, </div><div class='p'> <span class="verse" id="V26">26&#160;</span>অনেক চিকিত্সকের মাধ্যমে বহু কষ্টভোগ করেছিল এবং তার যা টাকা ছিল সব ব্যয় করেও সুস্থতা পায়নি, বরং আরও অসুস্থ হয়েছিল। </div><div class='p'> <span class="verse" id="V27">27&#160;</span>সে যীশুর সমন্ধে শুনেছিল ভিড়ের মধ্যে যখন তিনি হাঁটছিলেন তখন তাঁর পিছন দিক থেকে এসে তাঁর কাপড় স্পর্শ করলো। </div><div class='p'> <span class="verse" id="V28">28&#160;</span>কারণ সে বলল, আমি যদি কেবল ওনার কাপড় ছুঁতে পারি, তবেই সুস্থ হব। </div><div class='p'> <span class="verse" id="V29">29&#160;</span>যখন সে ছুঁলো, তখনই তার রক্তস্রাব বন্ধ হয়ে গেল এবং নিজের শরীর বুঝতে পারল যে ঐ যন্ত্রণাদায়ক রোগ হতে সে সুস্থ হয়েছে। </div><div class='p'> <span class="verse" id="V30">30&#160;</span>সঙ্গে সঙ্গে যীশু নিজে মনে জানতে পারলেন যে, তাঁর থেকে শক্তি বের হয়ে গেছে, তাই ভিড়ের মধ্যে মুখ ফিরিয়ে বললেন, <span class='wj'>কে আমার কাপড় ছুঁয়েছে?</span> </div><div class='p'> <span class="verse" id="V31">31&#160;</span>তাঁর শিষ্যেরা বললেন, আপনি দেখেছেন, মানুষেরা ঠেলাঠেলি করে আপনার গায়ের ওপরে পড়ছে, আর আপনি বলছেন, <span class='wj'>কে আমাকে ছুঁলো?</span> </div><div class='p'> <span class="verse" id="V32">32&#160;</span>কিন্তু কে এটা করেছিল, তাকে দেখবার জন্য তিনি চারদিকে দেখলেন। </div><div class='p'> <span class="verse" id="V33">33&#160;</span>সেই স্ত্রীলোকটী জানত তার জন্য কি ঘটেছে, সে কারণে সে ভয়ে কাঁপতে কাঁপতে তাঁর সামনে এসে শুয়ে পড়ল এবং সব সত্যি ঘটনা তাঁকে বলল। </div><div class='p'> <span class="verse" id="V34">34&#160;</span>তখন তিনি তাকে বললেন, <span class='wj'>মেয়ে, তোমার বিশ্বাস তোমাকে সুস্থ করল। শান্তিতে চলে যাও এবং স্বাস্থ্যবান হও ও তোমার রোগ হতে উদ্ধার কর।</span> </div><div class='p'> <span class="verse" id="V35">35&#160;</span>তিনি যখন এই কথা তাকে বলছেন, এমন দিন সমাজঘরের নেতা যায়ীরের বাড়ি থেকে লোক এসে তাঁকে বলল, আপনার মেয়ে মারা গেছে। গুরুকে আর কেন জ্বালাতন করছ? </div><div class='p'> <span class="verse" id="V36">36&#160;</span>কিন্তু যীশু তাদের কথা শুনতে পেয়ে সমাজঘরের নেতাকে বললেন, <span class='wj'>ভয় করো না, শুধুমাত্র বিশ্বাস কর।</span> </div><div class='p'> <span class="verse" id="V37">37&#160;</span>আর তিনি পিতর, যাকোব এবং যাকোবের ভাই যোহন, এই তিনজন ছাড়া আর কাউকে নিজের সঙ্গে যেতে দিলেন না। </div><div class='p'> <span class="verse" id="V38">38&#160;</span>পরে তাঁরা সমাজের নেতার বাড়িতে আসলেন, আর তিনি দেখলেন, সেখানে অনেকে মন খারাপ করে বসে আছে এবং লোকেরা খুব চিত্কার করে কাঁদছে ও বিলাপ করছে। </div><div class='p'> <span class="verse" id="V39">39&#160;</span>তিনি ভিতরে গিয়ে তাদেরকে বললেন, <span class='wj'>তোমরা চিত্কার করে কাঁদছ কেন? মেয়েটি তো মরে যায় নি, ঘুমিয়ে রয়েছে।</span> </div><div class='p'> <span class="verse" id="V40">40&#160;</span>তখন তারা তাঁকে ঠাট্টা করল; কিন্তু তিনি সবাইকে বের করে দিয়ে, মেয়েটির বাবা ও মাকে এবং নিজের শিষ্যদের নিয়ে, যেখানে মেয়েটি ছিল সেই ঘরের ভিতরে গেলেন। </div><div class='p'> <span class="verse" id="V41">41&#160;</span>পরে তিনি মেয়েটির হাত ধরে তাকে বললেন, <span class='wj'>টালিথা কুমী;</span> অনুবাদ করলে এর মানে হয়, <span class='wj'>খুকুমনি, তোমাকে বলছি, ওঠ।</span> </div><div class='p'> <span class="verse" id="V42">42&#160;</span>সঙ্গে সঙ্গে মেয়েটি তখনি উঠে বেড়াতে লাগল, কারণ তার বয়স বারো বছর ছিল। এতে তারা খুব অবাক ও বিস্মিত হল। </div><div class='p'> <span class="verse" id="V43">43&#160;</span>পরে তিনি তাদেরকে কড়া আজ্ঞা দিলেন, যেন কেউ এটা জানতে না পারে, আর তিনি মেয়েটিকে কিছু খাবার দেবার জন্য বললেন। </div><ul class='tnav'>
<li><a href='index.htm'>মার্ক</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
