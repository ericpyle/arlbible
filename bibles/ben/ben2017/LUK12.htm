<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী লুক 12</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>লুক</a></li>
<li><a href='LUK11.htm'>&lt;</a></li>
<li><a href='LUK.htm'>12</a></li>
<li><a href='LUK13.htm'>&gt;</a></li>
</ul>
<div class="main">
 
<div class='chapterlabel' id="V0"> 12</div><div class='s'>ভণ্ডামি ও লোভ সম্পর্কে যীশুর উপদেশ। </div><div class='p'> <span class="verse" id="V1">1&#160;</span>এর মধ্যে হাজার হাজার লোক সমবেত হয়ে একজন অন্যের উপর পড়তে লাগল, তখন তিনি তাঁর শিষ্যদের বলতে লাগলেন, <span class='wj'>“তোমরা ফরীশীদের খামির থেকে সাবধান থাক, তা ভণ্ডামি।</span>  <span class="verse" id="V2">2&#160;</span> <span class='wj'>কিন্তু কারণ এমন ঢাকা কিছুই নেই, যা প্রকাশ পাবে না এবং এমন গোপন কিছুই নেই, যা জানা যাবে না।</span>  <span class="verse" id="V3">3&#160;</span> <span class='wj'>অতএব তোমরা অন্ধকারে যা কিছু বলেছ, তা আলোতে শোনা যাবে এবং কোনো গোপন জায়গায় কানে কানে যা বলেছ, তা ছাদের উপরে প্রচারিত হবে।</span>  <span class="verse" id="V4">4&#160;</span> <span class='wj'>আর, হে আমার বন্ধুরা, আমি তোমাদের বলছি, যারা শরীর বধ করা ছাড়া আর কিছুই করতে পারে না, তাদের ভয় কর না।</span>  <span class="verse" id="V5">5&#160;</span> <span class='wj'>তবে কাকে ভয় করবে, তা বলে দিই, বধ করে নরকে ফেলার যাঁর ক্ষমতা আছে, তাকেই ভয় কর।</span>  <span class="verse" id="V6">6&#160;</span> <span class='wj'>পাঁচটি চড়াই পাখী কি দুই পয়সায় বিক্রি হয় না? আর তাদের মধ্যে একটিও ঈশ্বরের দৃষ্টির আড়ালে থাকে না।</span>  <span class="verse" id="V7">7&#160;</span> <span class='wj'>এমনকি, তোমাদের মাথার চুলগুলিও সব গোনা আছে। ভয় কর না, তোমরা অনেক চড়াই পাখীর থেকেও শ্রেষ্ঠ।”</span>  <span class="verse" id="V8">8&#160;</span> <span class='wj'>আর আমি তোমাদের বলছি, “যে কেউ লোকদের সামনে আমাকে স্বীকার করে, মনুষ্যপুত্রও ঈশ্বরের দূতদের সামনে তাকে স্বীকার করবেন;</span>  <span class="verse" id="V9">9&#160;</span> <span class='wj'>কিন্তু যে কেউ মানুষদের সামনে আমাকে অস্বীকার করে, ঈশ্বরের দূতদের সামনে তাকে অস্বীকার করা হবে।</span>  <span class="verse" id="V10">10&#160;</span> <span class='wj'>আর যে কেউ মনুষ্যপুত্রের বিরুদ্ধে কোন কথা বলে, সে ক্ষমা পাবে, কিন্তু যে কেউ ঈশ্বরনিন্দা করে, সে ক্ষমা পাবে না।</span>  <span class="verse" id="V11">11&#160;</span> <span class='wj'>আর লোকে যখন তোমাদের সমাজঘরে এবং কর্তৃপক্ষ ও তত্ত্বাবধায়কের কাছে নিয়ে যাবে, তখন কীভাবে কি উত্তর দেবে, অথবা কি বলবে, সে বিষয়ে চিন্তা করো না, </span>  <span class="verse" id="V12">12&#160;</span> <span class='wj'>কারণ কি বলা উচিত, তা পবিত্র আত্মা সেই দিনের তোমাদের শিক্ষা দেবেন।”</span> </div><div class='s'>নির্বোধ ধনীর গল্প। </div><div class='p'> <span class="verse" id="V13">13&#160;</span>পরে লোকেদের মধ্য থেকে এক ব্যক্তি তাঁকে বলল, “হে গুরু, আমার ভাইকে বলুন, যেন আমার সঙ্গে পৈতৃক সম্পত্তি ভাগ করে।”  <span class="verse" id="V14">14&#160;</span>কিন্তু তিনি তাকে বললেন, <span class='wj'>“তোমাদের উপরে বিচারকর্ত্তা বা বিভাগ কর্তা করে আমাকে কে নিযুক্ত করেছে?”</span>  <span class="verse" id="V15">15&#160;</span>পরে তিনি তাদের বললেন, <span class='wj'>“সাবধান, সমস্ত লোভ থেকে নিজেদের রক্ষা কর, কারণ মানুষের ধন সম্পত্তি অধিক হলেও তা তার জীবন হয় না।”</span> </div><div class='p'> <span class="verse" id="V16">16&#160;</span>আর তিনি তাদের এই গল্প বললেন, <span class='wj'>“একজন ধনীর জমিতে অনেক শস্য উৎপন্ন হয়েছিল।</span>  <span class="verse" id="V17">17&#160;</span> <span class='wj'>তাতে সে, মনে মনে চিন্তা করতে লাগল, কি করি? আমার তো শস্য রাখার জায়গা নেই।”</span>  <span class="verse" id="V18">18&#160;</span> <span class='wj'>পরে বলল, “আমি এমন করব, আমার গোলাঘরগুলো ভেঙে বড় বড় গোলাঘর তৈরি করব এবং তার মধ্যে আমার সমস্ত শস্য ও আমার অন্য জিনিস রাখব।</span>  <span class="verse" id="V19">19&#160;</span> <span class='wj'>আর নিজের প্রাণকে বলব, প্রাণ, অনেক বছরের জন্য, তোমার জন্য অনেক জিনিস সঞ্চিত আছে, বিশ্রাম কর, খাও, পান কর ও আনন্দে মেতে থাক।”</span>  <span class="verse" id="V20">20&#160;</span> <span class='wj'>কিন্তু ঈশ্বর তাকে বললেন, “হে নির্বোধ, আজ রাতেই তোমার প্রাণ তোমার কাছ থেকে নিয়ে নেওয়া হবে, তবে তুমি এই যে আয়োজন করলে, এসব কার হবে?</span>  <span class="verse" id="V21">21&#160;</span> <span class='wj'>যে কেউ নিজের জন্য ধন সঞ্চয় করে সে ঈশ্বরের কাছে ধনবান নয়, তার অবস্থা এমনই হয়।”</span> </div><div class='s'>ভয় পেও না। </div><div class='p'> <span class="verse" id="V22">22&#160;</span>পরে তিনি তাঁর শিষ্যদের বললেন, <span class='wj'>“এই জন্য আমি তোমাদের বলছি, কি খাবার খাব বলে প্রাণের বিষয়ে, কিংবা কি পরব বলে শরীরের বিষয়ে ভেবো না।”</span>  <span class="verse" id="V23">23&#160;</span> <span class='wj'>কারণ খাদ্য থেকে প্রাণ ও পোশাকের থেকে শরীর বড় বিষয়।</span>  <span class="verse" id="V24">24&#160;</span> <span class='wj'>কাকদের বিষয় চিন্তা কর, তারা বোনেও না, কাটেও না, তাদের ভান্ডারও নেই, গোলাঘরও নেই, কিন্তু ঈশ্বর তাদেরও খাবার দিয়ে থাকেন। আর পাখিদের থেকেও তোমরা কত বেশি শ্রেষ্ঠ!</span>  <span class="verse" id="V25">25&#160;</span> <span class='wj'>আর তোমাদের মধ্যে কে চিন্তা করে নিজের বয়স এক হাত বড় করতে পারে?</span>  <span class="verse" id="V26">26&#160;</span> <span class='wj'>অতএব তোমরা এত ছোট কাজও যদি করতে না পার, তবে অন্য অন্য বিষয়ে কেন চিন্তিত হও?</span>  <span class="verse" id="V27">27&#160;</span> <span class='wj'>লিলি ফুলের বিষয়ে চিন্তা কর, সেগুলি কেমন বাড়ে, সেগুলি কোন পরিশ্রম করে না, সুতোও কাটে না, কিন্তু আমি তোমাদেরকে বলছি, শলোমনও তাঁর সমস্ত ঐশ্বর্য্যও এদের একটির মতোও নিজেকে সাজাতে পারেননি।</span>  <span class="verse" id="V28">28&#160;</span> <span class='wj'>ভাল, মাঠের যে ঘাস আজ আছে তা কাল আগুনে ফেলে দেওয়া হবে, তা যদি ঈশ্বর এমন সুন্দর করে সাজিয়েছেন, তবে হে অল্প বিশ্বাসীরা, তোমাদের কত বেশি করে নিশ্চয় সাজাবেন!</span>  <span class="verse" id="V29">29&#160;</span> <span class='wj'>আর, কি খাবে, কি পান করবে, এ বিষয়ে তোমরা ভেবো না এবং চিন্তা কর না, </span>  <span class="verse" id="V30">30&#160;</span> <span class='wj'>কারণ জগতের অইহূদিরা এসব জিনিস পাওয়ার জন্য ব্যস্ত হয়, কিন্তু তোমাদের পিতা ঈশ্বর জানেন যে, এই সমস্ত জিনিস তোমাদের প্রয়োজন আছে।</span>  <span class="verse" id="V31">31&#160;</span> <span class='wj'>তোমরা বরং তার রাজ্যর বিষয়ে চিন্তিত হও, তাহলে এই সব তোমাদের দেওয়া হবে।</span>  <span class="verse" id="V32">32&#160;</span> <span class='wj'>হে ছোট্ট মেষপাল, ভয় করো না, কারণ তোমাদের সেই রাজ্য দিতে তোমাদের পিতা ঈশ্বর পরিকল্পনা করেছেন।</span>  <span class="verse" id="V33">33&#160;</span> <span class='wj'>তোমাদের যা আছে, বিক্রি করে দান কর। নিজেদের জন্য এমন থলি তৈরি কর, যা কখনো পুরনো হবে না, স্বর্গে এমন ধন সঞ্চয় কর যা কখনো শেষ হবে না, যেখানে চোর আসে না, </span>  <span class="verse" id="V34">34&#160;</span> <span class='wj'>এবং পোকা নষ্ট করে না, কারণ যেখানে তোমার ধন, সেখানে তোমার মনও থাকবে।</span> </div><div class='s'>প্রভুর অপেক্ষায় থাক। </div><div class='p'> <span class="verse" id="V35">35&#160;</span> <span class='wj'>তোমাদের কোমর বেঁধে রাখ ও প্রদীপ জ্বেলে রাখ।</span>  <span class="verse" id="V36">36&#160;</span> <span class='wj'>তোমরা এমন লোকের মতো হও, যারা তাদের প্রভুর অপেক্ষায় থাকে যে, তিনি বিয়ের ভোজ থেকে কখন ফিরে আসবেন, যেন তিনি এসে দরজায় আঘাত করলে তারা তখনই তাঁর জন্য দরজা খুলে দিতে পারে।</span>  <span class="verse" id="V37">37&#160;</span> <span class='wj'>যাদেরকে প্রভু এসে জেগে থাকতে দেখবেন, সেই দাসেরা ধন্য। আমি তোমাদেরকে সত্য বলছি, তিনি কোমর বেঁধে তাদেরকে খেতে বসাবেন এবং কাছে এসে তাদের সেবা করবেন।</span>  <span class="verse" id="V38">38&#160;</span> <span class='wj'>যদি মাঝ রাতে কিংবা যদি শেষ রাতে এসে প্রভু তেমনই দেখেন, তবে দাসেরা ধন্য!</span>  <span class="verse" id="V39">39&#160;</span> <span class='wj'>কিন্তু এটা জেনে রাখো চোর কোন মুহূর্তে আসবে, তা যদি বাড়ির মালিক জানত, তবে সে জেগে থাকত, নিজের বাড়িতে সিঁধ কাটতে দিত না।</span>  <span class="verse" id="V40">40&#160;</span> <span class='wj'>তোমরাও প্রস্তুত থাক, কারণ যে দিন তোমরা মনে করবে তিনি আসবেন না, সেই দিনই মনুষ্যপুত্র আসবেন।</span> </div><div class='p'> <span class="verse" id="V41">41&#160;</span>তখন পিতর বললেন, “প্রভু, আপনি কি আমাদের, না সবাইকে এই গল্প বলছেন?”  <span class="verse" id="V42">42&#160;</span>প্রভু বললেন, <span class='wj'>“সেই বিশ্বস্ত ও বুদ্ধিমান গৃহকর্তা কে, যাকে তার প্রভু তাঁর অন্য দাসদের উপরে নিযুক্ত করবেন, যেন সে তাদের উপযুক্ত দিনের খাবারের নিরূপিত অংশ দেয়?”</span>  <span class="verse" id="V43">43&#160;</span> <span class='wj'>ধন্য সেই দাস, যাকে তার প্রভু এসে তেমন করতে দেখবেন।</span>  <span class="verse" id="V44">44&#160;</span> <span class='wj'>আমি তোমাদের সত্যি বলছি, তিনি তাকে তাঁর সব কিছুর উপরে নিযুক্ত করবেন।</span>  <span class="verse" id="V45">45&#160;</span> <span class='wj'>কিন্তু সেই দাস যদি মনে মনে বলে, আমার প্রভুর আসতে দেরি হবে এবং সে দাস দাসীদেরকে মারধর করে, ভোজন ও পান করতে এবং মাতাল হতে আরম্ভ করে, </span>  <span class="verse" id="V46">46&#160;</span> <span class='wj'>তবে যে দিন সে অপেক্ষা করবে না এবং যে মুহূর্তের আশা সে করবে না, সেই দিন ও সেই মুহূর্তে সেই দাসের প্রভু আসবেন, আর তাকে দুই খন্ড করে ভণ্ডদের মধ্যে তার স্থান ঠিক করবেন।</span>  <span class="verse" id="V47">47&#160;</span> <span class='wj'>আর সেই দাস, যে তার প্রভুর ইচ্ছা জেনেও তৈরি হয়নি, ও তাঁর ইচ্ছা মতো কাজ করে নি, সে অনেক শাস্তি পাবে।</span>  <span class="verse" id="V48">48&#160;</span> <span class='wj'>কিন্তু যে না জেনে শাস্তির কাজ করেছে, সে অল্প শাস্তি পাবে। আর যে কোন ব্যক্তিকে বেশি দেওয়া হয়েছে, তার কাছে বেশি দাবী করা হবে এবং লোকে যার কাছে বেশি রেখেছে, তার কাছে বেশি চাইবে।</span> </div><div class='s'>শান্তি নয় কিন্তু বিভাজন। </div><div class='p'> <span class="verse" id="V49">49&#160;</span> <span class='wj'>আমি পৃথিবীতে আগুন নিক্ষেপ করতে এসেছি, আর এখন যদি তা প্রজ্বলিত হয়ে থাকে, তবে আর কি চাই?</span>  <span class="verse" id="V50">50&#160;</span> <span class='wj'>কিন্তু আমাকে এক বাপ্তিষ্মের বাপ্তিষ্ম নিতে হবে, আর তা যতক্ষণ সিদ্ধ না হয়, ততক্ষণ আমি কতই না হয়রান হচ্ছি।</span>  <span class="verse" id="V51">51&#160;</span> <span class='wj'>তোমরা কি মনে করছ, আমি পৃথিবীতে শান্তি দিতে এসেছি? তোমাদেরকে বলছি, তা নয়, বরং বিভেদ।</span>  <span class="verse" id="V52">52&#160;</span> <span class='wj'>কারণ এখন থেকে এক বাড়িতে পাঁচ জন আলাদা হবে, তিনজন দুইজনের বিরুদ্ধে ও দুই জন তিন জনের বিরুদ্ধে, </span>  <span class="verse" id="V53">53&#160;</span> <span class='wj'>বাবা ছেলের বিরুদ্ধে এবং ছেলে বাবার বিরুদ্ধে, মায়ের সাথে মেয়ের এবং মেয়ের সাথে মায়ের, শাশুড়ীর সাথে বৌমার এবং বৌয়ের সাথে শাশুড়ির বিচ্ছেদ সৃষ্টি করতে এসেছি।</span> </div><div class='s'>দিনের বিচার। </div><div class='p'> <span class="verse" id="V54">54&#160;</span>আর তিনি লোকদের বললেন, <span class='wj'>তোমরা যখন পশ্চিমদিকে মেঘ উঠতে দেখ, তখন বল যে বৃষ্টি আসছে, আর তেমনই ঘটে।</span>  <span class="verse" id="V55">55&#160;</span> <span class='wj'>আর যখন দক্ষিণ বাতাস বইতে দেখ, তখন বল আজ খুব গরম পড়বে এবং তাই ঘটে।</span>  <span class="verse" id="V56">56&#160;</span> <span class='wj'>ভণ্ডরা, তোমরা পৃথিবীর ও আকাশের ভাব দেখে বিচার করতে পার, কিন্তু এই বর্তমান দিনের অবস্থা বুঝতে পার না, এ কেমন?</span>  <span class="verse" id="V57">57&#160;</span> <span class='wj'>আর সত্য কি, তা নিজেরাই কেন বিচার কর না?</span>  <span class="verse" id="V58">58&#160;</span> <span class='wj'>যখন বিপক্ষের সঙ্গে বিচারকের কাছে যাও, রাস্তায় তার সঙ্গে মিটমাট করে নাও, না হলে যদি সে তোমাকে বিচারকের কাছে টেনে নিয়ে যায়, আর বিচারক তোমাকে সৈন্যদের হাতে সমর্পণ করবে এবং সৈন্য তোমাকে জেলখানায় নিয়ে যাবে।</span>  <span class="verse" id="V59">59&#160;</span> <span class='wj'>আমি তোমাকে বলছি, “যে পর্যন্ত না তুমি শেষ পয়সাটা শোধ করবে, সেই পর্যন্ত তুমি কোন মতেই সেখান থেকে বের হয়ে আসতে পারবে না।”</span> </div><ul class='tnav'>
<li><a href='index.htm'>লুক</a></li>
<li><a href='LUK11.htm'>&lt;</a></li>
<li><a href='LUK.htm'>12</a></li>
<li><a href='LUK13.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
