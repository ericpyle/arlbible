<!DOCTYPE html>
<html lang="bn">
<head>
<meta charset="UTF-8" />
<link rel="stylesheet" href="mukti.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ইন্ডিয়ান রিভাইজড ভার্সন (IRV) - বেঙ্গলী 1 রাজাবলি 1</title>
<meta name="keywords" content="ইন্ডিয়ান রিভাইজড ভার্সন (IRV) - বেঙ্গলী, ben, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 রাজাবলি</a></li>
<li><a href='2SA24.htm'>&lt;</a></li>
<li><a href='1KI.htm'>1</a></li>
<li><a href='1KI02.htm'>&gt;</a></li>
</ul>
<div class="main">
<div class='mt'>1 রাজাবলি </div><div class='is'>গ্রন্থস্বত্ব </div><div class='ip'>কেউ জানে না 1 রাজাবলির গ্রন্থকার কে, যদিও কোনো কোনো টীকাকার মনে করেন ইস্রা, যিহিষ্কেল, এবং যিরমিয় সম্ভাব্য গ্রন্থকার হচ্ছেন। কারণ সমগ্র লেখা 400 বত্সর দিন কালকে আবৃত করে, নথি সমূহকে সম্পাদিত করতে বিভিন্ন উত্স উপাদান সমূহকে ব্যবহার করা হয়েছিল। সমগ্র পুস্তক জুড়ে, কতিপয় নিশ্চিত সুত্র যেমন সাহিত্যিক শৈলী, বিষয় সমূহর উদ্ভাবন এবং উপাদানের প্রকৃতি ব্যবহৃত হয়েছিল যা বহুবিধ সংকলক বা গ্রন্থকারগণের পরিবর্তে একটি সংকলক অথবা গ্রন্থকারের প্রতি ইঙ্গিত করে। </div><div class='is'>রচনার সময় এবং স্থান </div><div class='ip'>আনুমাণিক 590 থেকে 538 খ্রিষ্টপূর্বাব্দের মধ্যবর্তী সময়। </div><div class='ip'>এটা লেখা হয়েছিল যখন প্রথম মন্দিরটি তখনও দাঁড়িয়েছিল (1 রাজাবলী 8:8)। </div><div class='is'>গ্রাহক </div><div class='ip'>ইসরায়েলের লোকেরা এবং বাইবেলের সমস্ত পাঠকগণ। উদ্দেশ্য এই পুস্তকটি 1 এবং 2 শমূয়েলের জের এবং দাউদের মৃত্যুর পরে শলোমনের উত্থান থেকে রাজপদের অভিষেক পর্যন্ত অনুসরণের দ্বারা শুরু হয়। কাহিনীটি সংযুক্ত রাজত্বের সঙ্গে শুরু হয়, কিন্তু শেষ হয় একটি জাতির দুটি রাজ্যে বিভক্ত হওয়ার মধ্য দিয়ে যারা যিহুদা এবং ইস্রায়েল বলে পরিচিত হয়। হিব্রু বাইবেলের মধ্যে 1 এবং 2 রাজাবলি একটি পুস্তকের মধ্যে সম্মিলিত হচ্ছে। </div><div class='is'>বিষয় </div><div class='ip'>ভাঙ্গন </div><div class='iot'>রূপরেখা </div><div class='io'>1. শলোমনের রাজত্ব — 1:1-11:43 </div><div class='io'>2. রাজত্ব বিভক্ত হয় — 12:1-16:34 </div><div class='io'>3. এলিয় এবং আহাব — 17:1-22-53  
</div><div class='chapterlabel' id="V0"> 1</div><div class='s'>আদোনিয় নিজেকে রাজা রূপে প্রতিষ্ঠিত করেন। </div><div class='p'> <span class="verse" id="V1">1&#160;</span>দায়ূদ রাজা বৃদ্ধ ও তাঁর অনেক বয়স হয়েছিল। লোকেরা তাঁর শরীরে অনেক কাপড় দিয়ে ঢেকে দিলেও তা আর গরম হত না।  <span class="verse" id="V2">2&#160;</span>সেইজন্য তাঁর কর্মচারীরা তাঁকে বলল, “আমাদের প্রভু মহারাজের জন্য আমরা একজন যুবতী কুমারী মেয়ের খোঁজ করি। সে রাজার কাছে থেকে তাঁর সেবা যত্ন করুক। আমাদের প্রভু মহারাজের শরীর যাতে গরম হয়, সেইজন্য সে তাঁর বুকের ওপরে শুয়ে থাকুক।”  <span class="verse" id="V3">3&#160;</span>তাতে তারা গোটা ইস্রায়েল দেশে একটা সুন্দরী মেয়ের খোঁজ করতে লাগল। পরে তারা শূনেমীয়া অবীশগকে পেল এবং তাকে রাজার কাছে নিয়ে গেল।  <span class="verse" id="V4">4&#160;</span>সেই মেয়েটি খুব সুন্দরী ছিল। সে রাজার কাছে থেকে তাঁর সেবা যত্ন করতে লাগল, কিন্তু রাজা তার সঙ্গে শারীরিক সম্পর্কে মিলিত হলেন না।  <span class="verse" id="V5">5&#160;</span>দায়ূদের স্ত্রী হগীতের ছেলে আদোনিয় গর্ব করে বলতে লাগল, “আমিই রাজা হব।” এই বলে সে কতগুলো রথ ও ঘোড়সওয়ার ও তার আগে আগে যাবার জন্য পঞ্চাশজন লোকও নিযুক্ত করল।  <span class="verse" id="V6">6&#160;</span>তার বাবা কোনো কাজে তাকে কখনও বাধা দেন নি, বলেন নি, “কেন তুমি এই কাজ করেছ?” আদোনিয় দেখতে সুন্দর ছিল; তার জন্ম হয়েছিল অবশালোমের পরে।  <span class="verse" id="V7">7&#160;</span>সরূয়ার ছেলে যোয়াব ও যাজক অবিয়াথরের সঙ্গে আদোনিয় পরামর্শ করল, আর তারাও তার পক্ষ হয়ে তাকে সাহায্য করল।  <span class="verse" id="V8">8&#160;</span>কিন্তু যাজক সাদোক যিহোয়াদার ছেলে বনায়, ভাববাদী নাথন, শিমিয়ি, রেয়ি এবং দায়ূদের বীর যোদ্ধারা আদোনিয়ের পক্ষে যোগ দিল না।  <span class="verse" id="V9">9&#160;</span>ঐন্‌ রোগেলের পাশে সোহেলৎ পাথরের কাছে আদোনিয় কতগুলো ভেড়া, ষাঁড় এবং মোটাসোটা বাছুর বলিদান করে তার সব ভাইদের, রাজার ছেলেদের ও যিহূদার সমস্ত রাজকর্মচারীদের নিমন্ত্রণ করল।  <span class="verse" id="V10">10&#160;</span>কিন্তু সে ভাববাদী নাথন, বনায়, দায়ূদের বীর যোদ্ধাদের আর তার ভাই শলোমনকে নিমন্ত্রণ করল না।  <span class="verse" id="V11">11&#160;</span>তখন নাথন শলোমনের মা বৎশেবাকে বলল, “আমাদের মনিব দায়ূদের অজান্তে হগীতের ছেলে আদোনিয় যে রাজা হয়েছে তা কি আপনি শোনেন নি?  <span class="verse" id="V12">12&#160;</span>আপনি কেমন করে আপনার নিজের ও আপনার ছেলে শলোমনের প্রাণ রক্ষা করতে পারবেন, আমি এখন আপনাকে সেই পরামর্শ দিচ্ছি।  <span class="verse" id="V13">13&#160;</span>আপনি এখনই রাজা দায়ূদের কাছে গিয়ে বলুন, ‘আমার প্রভু মহারাজ, আপনার দাসীর কাছে কি আপনি এই বলে প্রতিজ্ঞা করেন নি যে, আপনার পরে নিশ্চয়ই আপনার ছেলে শলোমনই রাজা হবে এবং সেই আপনার সিংহাসনে বসবে? তাহলে কেন আদোনিয় রাজা হয়েছে?’  <span class="verse" id="V14">14&#160;</span>আপনি যখন রাজার সঙ্গে কথা বলতে থাকবেন তখন আমিও সেখানে গিয়ে আপনার কথায় সায় দেব।”  <span class="verse" id="V15">15&#160;</span>পরে বৎশেবা রাজার ঘরে গেলেন। সেই দিন রাজা খুব বুড়ো হয়ে গিয়েছিলেন এবং শূনেমীয়া অবীশগ তাঁর দেখাশোনা করছিল।  <span class="verse" id="V16">16&#160;</span>বৎশেবা রাজার সামনে উপুড় হয়ে প্রণাম করলেন। রাজা জিজ্ঞাসা করলেন, “তুমি কি চাও?”  <span class="verse" id="V17">17&#160;</span>বৎশেবা তাঁকে বললেন, “হে আমার প্রভু, আপনি নিজেই আপনার ঈশ্বর সদাপ্রভুর নামে শপথ করে আপনার এই দাসীকে বলেছিলেন যে, আমার পরে তোমার ছেলে শলোমন রাজত্ব করবে, সেই আমার সিংহাসনে বসবে।  <span class="verse" id="V18">18&#160;</span>এখন, দেখুন, আদোনিয় রাজা হয়েছে আর আপনি, আমার প্রভু মহারাজ, এই বিষয়ে কিছুই জানেন না।  <span class="verse" id="V19">19&#160;</span>সে অনেক গরু, মোটাসোটা বাছুর ও ভেড়া উৎসর্গ করেছে এবং রাজার সব ছেলেদের, যাজক অবিয়াথরকে ও সেনাপতি যোয়াবকে নিমন্ত্রণ করেছে, কিন্তু আপনার দাস শলোমনকে সে নিমন্ত্রণ করে নি।  <span class="verse" id="V20">20&#160;</span>হে আমার প্রভু মহারাজ, সমস্ত ইস্রায়েলের চোখ আপনার উপর রয়েছে। তারা আপনার কাছ থেকে জানতে চায় আপনার পরে কে আমার প্রভু মহারাজের সিংহাসনে বসবে।  <span class="verse" id="V21">21&#160;</span>তা না হলে যখনই আমার মালিক মহারাজ তাঁর পূর্বপুরুষদের ন্যায় চলে যাবেন তখনই আমাকে ও আমার ছেলে শলোমনকে দোষী বলে ধরা হবে।”  <span class="verse" id="V22">22&#160;</span>রাজার সঙ্গে বৎশেবার কথা শেষ হতে না হতেই ভাববাদী নাথন সেখানে উপস্থিত হলেন।  <span class="verse" id="V23">23&#160;</span>তখন কেউ একজন রাজাকে বলল, “ভাববাদী নাথন এখানে এসেছেন।” তখন সে রাজার সামনে গিয়ে মাটিতে উপুড় হয়ে তাঁকে প্রণাম জানালেন।  <span class="verse" id="V24">24&#160;</span>তারপর নাথান রাজাকে বললেন, “হে আমার প্রভু মহারাজ, আপনি কি ঘোষণা করেছেন যে, আপনার পরে আদোনিয় রাজা হবে, আর সেই আপনার সিংহাসনে বসবে?  <span class="verse" id="V25">25&#160;</span>সে তো আজ গিয়ে অনেক ষাঁড়, মোটাসোটা বাছুর এবং ভেড়া বলিদান করে রাজার সব ছেলেদের, সেনাপতিদের এবং পুরোহিত অবিয়াথরকে নিমন্ত্রণ করেছে। এখন তারা তার সঙ্গে খাওয়া দাওয়া করছে আর বলছে, ‘রাজা আদোনিয় চিরজীবী হোন।’  <span class="verse" id="V26">26&#160;</span>আপনার দাস আমাকে, যাজক সাদোককে, যিহোয়াদার ছেলে বনায়কে এবং আপনার দাস শলোমনকে সে নিমন্ত্রণ করে নি।  <span class="verse" id="V27">27&#160;</span>আমার প্রভু মহারাজের পরে কে সিংহাসনে বসবে তা কি আমার প্রভু মহারাজ তাঁর দাসদের না জানিয়েই ঠিক করেছেন?” শলোমন রাজা হলেন </div><div class='s'>দায়ূদ শলোমনের রাজ্যাভিষেক করেন। </div><div class='p'> <span class="verse" id="V28">28&#160;</span>তখন রাজা দায়ূদ বললেন, “বৎশেবাকে আমার কাছে ডাক।” তাতে বৎশেবা রাজার সামনে গিয়ে দাঁড়ালেন।  <span class="verse" id="V29">29&#160;</span>রাজা তখন শপথ করে বললেন, “যিনি আমাকে সমস্ত বিপদ থেকে উদ্ধার করেছেন, সেই জীবন্ত সদাপ্রভুর দিব্যি যে,  <span class="verse" id="V30">30&#160;</span>ইস্রায়েলের ঈশ্বর সদাপ্রভুর নামে যে শপথ আমি তোমার কাছে করেছিলাম আজ আমি নিশ্চয়ই তা পালন করব। তোমার ছেলে শলোমন আমার পরে রাজা হবে আর সেই আমার জায়গায় সিংহাসনে বসবে।”  <span class="verse" id="V31">31&#160;</span>তখন বৎশেবা মাটিতে উপুড় হয়ে প্রণাম করে রাজাকে বললেন, “আমার প্রভু মহারাজ দায়ূদ চিরজীবী হোন।”  <span class="verse" id="V32">32&#160;</span>রাজা দায়ূদ বললেন, “যাজক সাদোক, ভাববাদী নাথন এবং যিহোয়াদার ছেলে বনায়কে আমার কাছে ডেকে আন।” তাঁরা রাজার কাছে আসলেন।  <span class="verse" id="V33">33&#160;</span>রাজা তাঁদের বললেন, “আপনারা আমার দাসদেরকে সঙ্গে নিন এবং আমার ছেলে শলোমনকে আমার নিজের খচ্চরে বসিয়ে তাকে নিয়ে গীহোন উপত্যকায় নেমে যান।  <span class="verse" id="V34">34&#160;</span>যাজক সাদোক ও ভাববাদী নাথন সেখানে তাকে ইস্রায়েলের রাজা হিসাবে অভিষেক করুন। তারপর আপনারা তূরী বাজিয়ে চিৎকার করে বলুন, ‘রাজা শলোমন চিরজীবী হোন।’  <span class="verse" id="V35">35&#160;</span>এর পর আপনারা তার পিছনে পিছনে ফিরে আসবেন। সে এসে আমার সিংহাসনে বসবে এবং আমার জায়গায় রাজত্ব করবে। আমি তাকে ইস্রায়েল ও যিহূদার শাসনকর্ত্তা নিযুক্ত করলাম।”  <span class="verse" id="V36">36&#160;</span>তখন যিহোয়াদার ছেলে বনায় রাজাকে বললেন, “আমেন। আমাদের প্রভু মহারাজের ঈশ্বর সদাপ্রভু তাই করুন।  <span class="verse" id="V37">37&#160;</span>সদাপ্রভু যেমন আমার প্রভু মহারাজের সঙ্গে থেকেছেন তেমনি শলোমনের সঙ্গেও থাকুন এবং আমার প্রভু রাজা দায়ূদের রাজ্যের চেয়েও তাঁর রাজ্য আরও বড় করুন!”  <span class="verse" id="V38">38&#160;</span>তখন যাজক সাদোক, ভাববাদী নাথন, যিহোয়াদার ছেলে বনায়, করেথীয় ও পলেথীয়েরা গিয়ে শলোমনকে রাজা দায়ূদের খচ্চরে বসিয়ে গীহোনে নিয়ে গেলেন।  <span class="verse" id="V39">39&#160;</span>যাজক সাদোক পবিত্র তাঁবু থেকে তেলের শিঙ্গাটা নিয়ে এসে শলোমনকে অভিষেক করলেন। তারপর তাঁরা তূরী বাজালেন এবং সমস্ত লোকেরা চিৎকার করে বলল, “রাজা শলোমন চিরজীবী হোন।”  <span class="verse" id="V40">40&#160;</span>তারপর সমস্ত লোক বাঁশী বাজাতে বাজাতে এবং খুব আনন্দ করতে করতে শলোমনের পিছনে পিছনে ফিরে আসল। তারা এমনভাবে আনন্দ করল যে, তার শব্দে পৃথিবী কেঁপে উঠল।  <span class="verse" id="V41">41&#160;</span>সেই দিন আদোনিয় ও সমস্ত নিমন্ত্রিত লোকেরা খাওয়ার শেষের দিকে সেই শব্দ শুনল। তূরীর আওয়াজ শুনে যোয়াব জিজ্ঞাসা করল, “শহরে এই সব গোলমাল হচ্ছে কেন?”  <span class="verse" id="V42">42&#160;</span>তাঁর কথা শেষ হতে না হতেই যাজক অবিয়াথরের ছেলে যোনাথন সেখানে উপস্থিত হল। আদোনিয় তাকে বলল, “আসুন, আসুন। আপনি তো ভাল লোক, নিশ্চয়ই ভাল সংবাদ এনেছেন।”  <span class="verse" id="V43">43&#160;</span>যোনাথন উত্তর দিল এবং আদোনিয়কে বলল, “আমাদের প্রভু মহারাজ দায়ূদ শলোমনকে রাজা করেছেন।  <span class="verse" id="V44">44&#160;</span>রাজা তাঁর সঙ্গে যাজক সাদোক, ভাববাদী নাথন, যিহোয়াদার ছেলে বনায়, করেথীয় ও পলেথীয়দের পাঠিয়েছেন। তাঁরা তাঁকে রাজার খচ্চরের উপর বসিয়েছেন,  <span class="verse" id="V45">45&#160;</span>আর যাজক সাদোক ও ভাববাদী নাথন গীহোনে তাঁকে রাজপদে অভিষেক করেছেন। সেখান থেকে লোকেরা আনন্দ করতে করতে ফিরে গিয়েছে আর শহরে সেই গোলমালই হচ্ছে। সেই আওয়াজই আপনারা শুনতে পাচ্ছেন।  <span class="verse" id="V46">46&#160;</span>এছাড়া শলোমন রাজ সিংহাসনেও বসেছেন,  <span class="verse" id="V47">47&#160;</span>আর রাজার কর্মচারীরা আমাদের মনিব রাজা দায়ূদকে তাদের শুভেচ্ছা জানিয়ে বলেছে, ‘আপনার ঈশ্বর আপনার নামের চেয়েও শলোমনের নাম মহান করুন এবং আপনার রাজ্যের চেয়েও তাঁর রাজ্য আরও বড় করুন।’ তখন রাজা বিছানার ওপরেই নত হলেন।  <span class="verse" id="V48">48&#160;</span>রাজা আরো বললেন, ‘ইস্রায়েলের ঈশ্বর সদাপ্রভুর গৌরব হোক। আমার সিংহাসনের অধিকারীকে আজ তিনি আমাকে দেখতে দিলেন।’ ”  <span class="verse" id="V49">49&#160;</span>এই কথা শুনে আদোনিয়ের নিমন্ত্রিত সব লোকেরা খুব ভয় পেল এবং উঠে যে যার পথে চলে গেল।  <span class="verse" id="V50">50&#160;</span>আদোনিয় শলোমনের ভয়ে উঠে গিয়ে বেদির শিং<a href="#FN1" class="notemark">*<span class="popup"> এখানে বেদির চার কোণের অভিক্ষিপ্ত অঙ্গ যা শিংএর মত দেখতে, তার সম্বন্ধে বলা হয়েছে, যে কেউ একে ধরে থাকত সে নিহত হওয়ার বেঁচে যেত (দেখুন যাত্রা পুস্তক 21:13-14). </span></a> ধরে থাকল।  <span class="verse" id="V51">51&#160;</span>তখন শলোমনকে কেউ একজন বলল যে, আদোনিয় তাঁর ভয়ে বেদির শিং আঁকড়ে ধরেছে। সে বলেছে, “রাজা শলোমন আজ আমার কাছে শপথ করুন যে, তিনি তাঁর দাসকে মেরে ফেলবেন না।”  <span class="verse" id="V52">52&#160;</span>উত্তরে শলোমন বললেন, “সে যদি নিজেকে ভাল লোক হিসাবে দেখাতে পারে তবে তার মাথার একটা চুলও মাটিতে পড়বে না; কিন্তু যদি তার মধ্যে মন্দ কিছু পাওয়া যায় তবে সে মরবে।”  <span class="verse" id="V53">53&#160;</span>এই বলে রাজা শলোমন লোক পাঠিয়ে দিলেন আর তারা গিয়ে আদোনিয়কে বেদী থেকে নিয়ে আসল। আদোনিয় এসে রাজা শলোমনের সামনে মাটিতে উপুড় হয়ে প্রণাম করলো। শলোমন বললেন, “তোমার ঘরে চলে যাও।” </div><ul class='tnav'>
<li><a href='index.htm'>1 রাজাবলি</a></li>
<li><a href='2SA24.htm'>&lt;</a></li>
<li><a href='1KI.htm'>1</a></li>
<li><a href='1KI02.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V50">1:50</a>
 <span class="ft">এখানে বেদির চার কোণের অভিক্ষিপ্ত অঙ্গ যা শিংএর মত দেখতে, তার সম্বন্ধে বলা হয়েছে, যে কেউ একে ধরে থাকত সে নিহত হওয়ার বেঁচে যেত (দেখুন যাত্রা পুস্তক 21:13-14). </span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
