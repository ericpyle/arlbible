<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెహోషువా 1</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెహోషువా</a></li>
<li><a href='DEU34.htm'>&lt;</a></li>
<li><a href='JOS.htm'>1</a></li>
<li><a href='JOS02.htm'>&gt;</a></li>
</ul>
<div class="main">
<div class='mt'>యెహోషువా </div><div class='is'>గ్రంథకర్త </div><div class='ip'>యెహోషువ గ్రంథంలో దాని రచయిత పేరు స్పష్టంగా ప్రస్తావించినట్టు కనిపించదు. అయితే మోషే తదనంతరం ఇశ్రాయేల్ పై నాయకుడుగా అయిన నూను కుమారుడు యెహోషువ ఈ పుస్తకం రాసి ఉండవచ్చు. గ్రంథంలో చివర భాగం యెహోషువ మరణానంతరం వేరొక వ్యక్తి రాసి ఉంటాడు. యెహోషువ చనిపోయాక చాలా భాగాలు ఎడిట్ చేయడం, రాసి ఉండటం జరిగి ఉంటుంది. ఈ గ్రంథంలో మోషే మరణం తరువాత యెహోషువ నాయకత్వంలో వాగ్దానదేశాన్ని స్వాధీనపరుచుకున్న కాలం వివరాలు ఉన్నాయి. </div><div class='is'>రచనా కాలం, ప్రదేశం </div><div class='ip'>సుమారు క్రీ. పూ. 1400 - 1176 </div><div class='ip'>యెహోషువ కనానును స్వాధీనం చేసుకున్న సందర్భంలో అక్కడే గ్రంథరచన జరిగింది. </div><div class='is'>స్వీకర్త </div><div class='ip'>ఇశ్రాయేల్ ప్రజానీకం, తరువాత కాలంలో బైబిల్ పాఠకులందరి కోసం యెహోషువ గ్రంథ రచన జరిగింది. </div><div class='is'>ప్రయోజనం </div><div class='ip'>దేవుడు వాగ్దానం చేసిన భూభాగాన్ని స్వాధీనం చేసుకోవడానికి చేసిన సైనిక దాడుల స్థూలవివరాలను యెహోషువ గ్రంథం అందిస్తున్నది. ఈజిప్టు నిర్గమనం, 40 సంవత్సరాల అరణ్య ప్రయాణాల తరువాత కొత్తగా ఏర్పడిన జాతి ఇప్పుడు వాగ్దానదేశంలో ప్రవేశించటానికి, అక్కడి జాతులను ఓడించి ఆ ప్రదేశాలను ఆక్రమించుకోవటానికి సిద్ధంగా ఉంది. నిబంధన క్రింద ఉన్న ఈ ఎన్నికైన జాతి వాగ్దానదేశంలో ఏవిధంగా స్థిరపడ్డారో యెహోషువ గ్రంథం వర్ణిస్తున్నది. పితరులకు తాను చేసిన నిబంధన పట్ల యెహోవాకు ఉన్న నిబద్ధత, సీనాయి వద్ద మొదట తాను చేసిన ఆ నిబంధనకు ఆయన కట్టుబడి ఉండడం ఇక్కడ స్పష్టంగా కనిపిస్తున్నది. నిబంధన పట్ల అంకిత భావం, ఐక్యత, రానున్న తరాల్లో ఉన్నత నైతిక విలువలు ఆ ప్రజల్లో నెలకొని ఉండేలా ఈ లేఖన భాగం వారికి ప్రేరణగా ఉంటుంది. </div><div class='is'>ముఖ్యాంశం </div><div class='ip'>ఆక్రమణ </div><div class='iot'>విభాగాలు </div><div class='io'>1. వాగ్దాన దేశ ప్రవేశం — 1:1-5:12 </div><div class='io'>2. దేశాన్ని స్వాధీనం చేసుకోవడం — 5:13-12:24 </div><div class='io'>3. దేశాన్ని పంచుకోవడం — 13:1-21:45 </div><div class='io'>4. గోత్రాల ఐక్యత, యెహోవా పట్ల స్వామిభక్తి — 22:1-24:33  
</div><div class='chapterlabel' id="V0"> 1</div><div class='s'>యెహోషువకు యెహోవా ఆదేశాలు </div><div class='p'> <span class="verse" id="V1">1&#160;</span>యెహోవా తన సేవకుడు మోషే చనిపోయిన తరువాత, నూను కుమారుడు, మోషే పరిచారకుడు అయిన యెహోషువకు ఈ విధంగా ఆజ్ఞాపించాడు. “నా సేవకుడు మోషే చనిపోయాడు.  <span class="verse" id="V2">2&#160;</span>కాబట్టి నీవు లేచి, నీవూ ఈ ప్రజలందరూ ఈ యొర్దాను నది దాటి నేను ఇశ్రాయేలీయులకు ఇస్తున్న దేశానికి వెళ్ళండి.  <span class="verse" id="V3">3&#160;</span>నేను మోషేతో చెప్పినట్టు మీరు అడుగుపెట్టే ప్రతి స్థలాన్నీ మీకు ఇచ్చాను. </div><div class='p'> <span class="verse" id="V4">4&#160;</span>ఈ అరణ్యం, లెబానోను నుండి యూఫ్రటీసు మహానది వరకూ, హిత్తీయుల దేశమంతా, పడమట మహాసముద్రం వరకూ మీకు సరిహద్దు.  <span class="verse" id="V5">5&#160;</span>నీవు జీవించే రోజులన్నిటిలో ఎవ్వరూ నీ ముందు నిలవలేరు, నేను మోషేకు తోడుగా ఉన్నట్టు నీకూ తోడుగా ఉంటాను. నిన్ను విడిచి పెట్టను, వదిలెయ్యను.  <span class="verse" id="V6">6&#160;</span>నిబ్బరంగా, ధైర్యంగా ఉండు. వారికిస్తానని నేను వారి పితరులతో ప్రమాణం చేసిన ఈ దేశాన్ని కచ్చితంగా నీవు ఈ ప్రజల స్వాధీనం చేస్తావు. </div><div class='p'> <span class="verse" id="V7">7&#160;</span>అయితే నీవు నిబ్బరంగా, ధైర్యంగా, అతి జాగ్రత్తగా నా సేవకుడు మోషే నీకు ఆజ్ఞాపించిన ధర్మశాస్త్రమంతా శ్రద్ధగా పాటించాలి. నీవు వెళ్ళే ప్రతి చోటా విజయం సాధించేలా నీవు దాని నుండి కుడికి గాని ఎడమకు గాని తొలగకూడదు.  <span class="verse" id="V8">8&#160;</span>ఈ ధర్మశాస్త్ర గ్రంథాన్ని నీవు ఎప్పుడూ బోధిస్తూ ఉండాలి. దానిలో రాసి ఉన్న వాటన్నిటినీ చేయడానికి నీవు జాగ్రత్త పడేలా రాత్రీ పగలూ దాన్ని ధ్యానించినట్లయితే నీ మార్గాన్ని వర్ధిల్లజేసుకుని చక్కగా ప్రవర్తిస్తావు.  <span class="verse" id="V9">9&#160;</span>నేను ఆజ్ఞ ఇచ్చాను గదా, నిబ్బరం కలిగి ధైర్యంగా ఉండు, దిగులు పడకు, భయపడకు. నీవు నడిచే మార్గమంతా నీ దేవుడైన యెహోవా నీకు తోడుగా ఉంటాడు.” </div><div class='p'> <span class="verse" id="V10">10&#160;</span>అప్పుడు యెహోషువ ప్రజల నాయకులకు ఇలా ఆజ్ఞాపించాడు “మీరు శిబిరంలోకి వెళ్లి ప్రజలతో ఈ మాట చెప్పండి,  <span class="verse" id="V11">11&#160;</span>‘మీరు స్వంతం చేసుకోడానికి మీ దేవుడైన యెహోవా మీకిస్తున్న దేశాన్ని స్వాధీనపరచుకోడానికి మూడు రోజుల్లోపు ఈ యొర్దాను నది దాటాలి. కాబట్టి ఆహారం సిద్ధపరచుకోండి.’ ” </div><div class='p'> <span class="verse" id="V12">12&#160;</span>రూబేనీయులకు గాదీయులకు మనష్షే అర్థగోత్రపువారికి యెహోషువ ఇలా ఆజ్ఞాపించాడు,  <span class="verse" id="V13">13&#160;</span>“యెహోవా సేవకుడు మోషే మీ కు ఆజ్ఞాపించిన సంగతి జ్ఞాపకం చేసుకోండి. అదేమంటే, మీ దేవుడైన యెహోవా మీకు విశ్రాంతి కలిగించబోతున్నాడు, ఆయన ఈ దేశాన్ని మీకిస్తాడు.  <span class="verse" id="V14">14&#160;</span>మీ భార్యలూ మీ పిల్లలూ మీ పశువులూ యొర్దాను అవతల మోషే మీకిచ్చిన దేశంలో నివసించాలి. అయితే పరాక్రమ వంతులు, శూరులైన మీరంతా యుద్ధసన్నద్ధులై మీ సహోదరులకు ముందుగా  <span class="verse" id="V15">15&#160;</span>నది దాటి, యెహోవా మీకు దయచేసినట్లు మీ సహోదరులకూ విశ్రాంతి దయచేసే వరకూ, అంటే మీ దేవుడైన యెహోవా వారికిచ్చే దేశాన్ని స్వాధీనపరచుకొనే వరకూ మీరూ సహాయం చేయాలి. ఆ తరువాతే తూర్పున యొర్దాను ఇవతల యెహోవా సేవకుడు మోషే మీకిచ్చిన మీ స్వాస్థ్యమైన దేశంలోకి మీరు తిరిగి వచ్చి దాన్ని స్వంతం చేసుకుంటారు.” </div><div class='p'> <span class="verse" id="V16">16&#160;</span>దానికి వారు “నీవు మా కాజ్ఞాపించినదంతా చేస్తాం. నువ్వు మమ్మల్ని ఎక్కడికి పంపినా అక్కడికి వెళ్తాం.  <span class="verse" id="V17">17&#160;</span>మోషే చెప్పిన ప్రతి మాటా మేము విన్నట్టు నీ మాటా వింటాం. నీ దేవుడైన యెహోవా మోషేకు తోడుగా ఉన్నట్టు నీకూ తోడై ఉంటాడు గాక.  <span class="verse" id="V18">18&#160;</span>నీమీద తిరగబడి నీవు ఆజ్ఞాపించే ప్రతి విషయంలో నీ మాట వినని వారంతా మరణశిక్ష పొందుతారు, నీవు నిబ్బరంగా ధైర్యంగా ఉండు” అని యెహోషువతో చెప్పారు. </div><ul class='tnav'>
<li><a href='index.htm'>యెహోషువా</a></li>
<li><a href='DEU34.htm'>&lt;</a></li>
<li><a href='JOS.htm'>1</a></li>
<li><a href='JOS02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
