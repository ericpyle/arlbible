<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 కీర్తనలు 90</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>కీర్తనలు</a></li>
<li><a href='PSA089.htm'>&lt;</a></li>
<li><a href='PSA.htm'>90</a></li>
<li><a href='PSA091.htm'>&gt;</a></li>
</ul>
<div class="main">
 
<div class='ms'>చతుర్థ పరిచ్ఛేదము </div><div class='chapterlabel' id="V0"> 90</div><div class='d'>దేవుని మనిషి మోషే ప్రార్థన. </div><div class='b'> &#160; </div><div class='q'> <span class="verse" id="V1">1&#160;</span>ప్రభూ, తరతరాలుగా నువ్వే మాకు నివాసస్థానం. </div><div class='q'> <span class="verse" id="V2">2&#160;</span>పర్వతాలు ఉనికిలోకి రాకముందే, భూమినీ లోకాన్నీ నువ్వు సృష్టించకముందే, ఇప్పటికీ ఎప్పటికీ నువ్వే దేవుడివి. </div><div class='q'> <span class="verse" id="V3">3&#160;</span>నువ్వు మనుషులను తిరిగి మట్టిగా మారుస్తావు. మనుషులారా, తిరిగి రండి, అంటావు. </div><div class='q'> <span class="verse" id="V4">4&#160;</span>నీ దృష్టిలో వెయ్యేళ్ళు గడిచిపోయిన నిన్నలాగా ఒక రాత్రిపూటలాగా ఉన్నాయి. </div><div class='q'> <span class="verse" id="V5">5&#160;</span>వరదలో కొట్టుకుపోయినట్టు నువ్వు వారిని లాక్కెళ్ళిపోతావు, వాళ్ళు నిద్ర పోతారు. పచ్చ గడ్డిలాగా వాళ్ళు పొద్దున్నే చిగురిస్తారు. </div><div class='q'> <span class="verse" id="V6">6&#160;</span>ఉదయాన అది మొలిచి పెరుగుతుంది, సాయంకాలం అది వాడిపోయి ఎండిపోతుంది. </div><div class='q'> <span class="verse" id="V7">7&#160;</span>నీ కోపం చేత మేము హరించుకుపోతున్నాం, నీ ఉగ్రత మమ్మల్ని భయపెడుతూ ఉంది. </div><div class='q'> <span class="verse" id="V8">8&#160;</span>మా అపరాధాలను నువ్వు నీ ఎదుట ఉంచుకున్నావు, నీ ముఖకాంతిలో మా రహస్య పాపాలు కనబడుతున్నాయి. </div><div class='q'> <span class="verse" id="V9">9&#160;</span>నీ ఉగ్రత భరిస్తూ మా జీవితం గడుపుతున్నాం. నిట్టూర్పులాగా మా జీవితకాలం త్వరగా గడిచిపోతుంది. </div><div class='q'> <span class="verse" id="V10">10&#160;</span>మా బలము<a href="#FN1" class="notemark">*<span class="popup"> బలము అహంకారం</span></a> డెభ్భై ఏళ్ళు. ఆరోగ్యంగా ఉంటే ఎనభై ఏళ్ళుకూడా ఉండొచ్చు. అయినా మా శ్రేష్ట కాలం కష్టాలూ దుఃఖాలే. అవును, అవి త్వరగా గడిచిపోతాయి. మేము ఎగిరిపోతాం. </div><div class='q'> <span class="verse" id="V11">11&#160;</span>నీ కోపం ఎంత తీవ్రమో ఎవరికి తెలుసు? నీ ఆగ్రహం దానికి తగిన భయాన్ని రేపుతుందని ఎవరికి తెలుసు? </div><div class='q'> <span class="verse" id="V12">12&#160;</span>కాబట్టి మేము జ్ఞానంగా బ్రతికేలా మా బ్రతుకును గురించి ఆలోచించడం మాకు నేర్పు. </div><div class='q'> <span class="verse" id="V13">13&#160;</span>యెహోవా, తిరిగి రా! ఎంతకాలం పడుతుంది? నీ సేవకుల పట్ల జాలి పడు. </div><div class='q'> <span class="verse" id="V14">14&#160;</span>ఉదయాన నీ కృపతో మమ్మల్ని తృప్తిపరచు. అప్పుడు మేము మా రోజులన్నీ ఉల్లాసంగా ఆనందంగా గడుపుతాం. </div><div class='q'> <span class="verse" id="V15">15&#160;</span>నువ్వు మమ్మల్ని బాధించిన రోజుల లెక్కప్రకారం మేము కష్టాలు అనుభవించిన సంవత్సరాలకు తగ్గట్టుగా మమ్మల్ని సంతోషపరచు. </div><div class='q'> <span class="verse" id="V16">16&#160;</span>నీ సేవకులకు నీ పని చూపించు, మా సంతానం నీ వైభవాన్ని చూడనివ్వు. </div><div class='q'> <span class="verse" id="V17">17&#160;</span>మా యెహోవా దేవుని ప్రసన్నత మా మీద ఉండు గాక. మా చేతి పనిని మాకు సుస్థిరం చెయ్యి. నిజంగా, మా చేతి పనిని మాకు సుస్థిరం చెయ్యి. </div><ul class='tnav'>
<li><a href='index.htm'>కీర్తనలు</a></li>
<li><a href='PSA089.htm'>&lt;</a></li>
<li><a href='PSA.htm'>90</a></li>
<li><a href='PSA091.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">90:10</a>
 <span class="fq">బలము </span><span class="ft">అహంకారం</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
