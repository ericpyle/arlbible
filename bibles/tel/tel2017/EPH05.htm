<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ఎఫెసీయులకు రాసిన పత్రిక 5</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ఎఫెసీయులకు రాసిన పత్రిక</a></li>
<li><a href='EPH04.htm'>&lt;</a></li>
<li><a href='EPH.htm'>5</a></li>
<li><a href='EPH06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>దేవుని ప్రియ సంతానంగా విశ్వాసి ప్రవర్తన </div><div class='p'> <span class="verse" id="V1">1&#160;</span>కాబట్టి మీరు దేవుని పిల్లల్లాగా ఆయనను పోలి జీవించండి.  <span class="verse" id="V2">2&#160;</span>క్రీస్తు మనలను ప్రేమించి మనకోసం దేవునికి పరిమళమైన అర్పణగా, తనను తానే బలిగా అప్పగించుకున్నాడు. అలాంటి ప్రేమనే మీరూ కలిగి ఉండండి. </div><div class='p'> <span class="verse" id="V3">3&#160;</span>మీలో వ్యభిచారం, అపవిత్రత, అసూయ, ఇవేవీ ఉండకూడదు. కనీసం మీరు వాటి పేరైనా ఎత్తకూడదు. ఇదే పరిశుద్ధులకు తగిన ప్రవర్తన.  <span class="verse" id="V4">4&#160;</span>కృతజ్ఞత మాటలే మీ నోటి వెంట రావాలిగానీ అసభ్యమైన మాటలు, మూర్ఖపు మాటలు, రెండు అర్థాలతో కూడిన మాటలు మీరు పలక కూడదు. ఇవి మీకు తగినవి కావు.  <span class="verse" id="V5">5&#160;</span>మీకు తెలుసు. వ్యభిచారులూ అపవిత్రులూ అత్యాశపరులూ క్రీస్తుకూ, దేవునికీ చెందిన రాజ్యానికి అర్హులు కారు. అత్యాశాపరులు విగ్రహారాధికులతో సమానం.  <span class="verse" id="V6">6&#160;</span>పనికిమాలిన మాటలు పలికేవారి వల్ల మోసపోకండి. అలాటి వాటివల్ల అవిధేయుల పైకి దేవుని ఉగ్రత వస్తుంది.  <span class="verse" id="V7">7&#160;</span>కాబట్టి వారికి దూరంగా ఉండండి.  <span class="verse" id="V8">8&#160;</span>గత కాలంలో మీరు చీకటియై ఉన్నారు. అయితే ఇప్పుడు ప్రభువులో వెలుగుగా ఉన్నారు. వెలుగు సంబంధుల్లాగా నడుచుకోండి.  <span class="verse" id="V9">9&#160;</span>ఎందుకంటే వెలుగు ఫలం మంచితనం, నీతి, సత్యం.  <span class="verse" id="V10">10&#160;</span>కాబట్టి ప్రభువుకు ఇష్టమైనదేదో చూపుతూ,  <span class="verse" id="V11">11&#160;</span>పనికిమాలిన చీకటి పనుల్లో పాల్గొనక, వాటిని ఖండించండి.  <span class="verse" id="V12">12&#160;</span>ఎందుకంటే వారు రహస్యంగా జరిగించే ఆ పనులను గురించి మాటలాడడం కూడా చాలా అవమానకరం.  <span class="verse" id="V13">13&#160;</span>ప్రతి పనీ వెలుగు చేత బట్టబయలు అవుతుంది. వెలుగు ప్రతిచోటా ప్రకాశిస్తూనే ఉంటుంది కదా?  <span class="verse" id="V14">14&#160;</span>బట్టబయలైన ప్రతిదీ వెలుగే. అందుకే, </div><div class='q'>నిద్రిస్తున్న నువ్వు మేలుకో. </div><div class='q'>చనిపోయిన వారిలో నుండి లే. </div><div class='q'>క్రీస్తు నీ మీద ప్రకాశిస్తాడు, అని రాసి ఉంది. </div><div class='p'> <span class="verse" id="V15">15&#160;</span>బుద్ధిహీనుల్లా కాక వివేకంగా జీవించడానికి జాగ్రత్త పడండి.  <span class="verse" id="V16">16&#160;</span>సమయం సద్వినియోగం చేసుకోండి. ఎందుకంటే రోజులు చెడ్డవి.  <span class="verse" id="V17">17&#160;</span>అందుకే మీరు మూర్ఖంగా ఉండక ప్రభువు సంకల్పమేమిటో తెలుసుకోండి.  <span class="verse" id="V18">18&#160;</span>మద్యం సేవించి మత్తులో మునిగిపోకండి. అది విపరీత ప్రవర్తనకు దారి తీస్తుంది. అయితే పరిశుద్ధాత్మతో నిండి ఉండండి.  <span class="verse" id="V19">19&#160;</span>కీర్తనలతో సంగీతాలతో ఆత్మసంబంధమైన పాటలతో ఒకరినొకరు ప్రోత్సహించుకుంటూ, ప్రభువును గూర్చి మీ హృదయాల్లో పాడుతూ కీర్తించండి.  <span class="verse" id="V20">20&#160;</span>ప్రభు యేసు క్రీస్తు నామంలో అన్నిటిని గురించీ తండ్రి అయిన దేవునికి అన్ని పరిస్థితుల్లో కృతజ్ఞతా స్తుతులు చెల్లించండి. </div><div class='s'>ఆత్మతో నిండిన వారుగా విశ్వాసుల వైవాహిక జీవనం </div><div class='p'> <span class="verse" id="V21">21&#160;</span>క్రీస్తుపై ఉన్న భక్తి కొద్దీ ఒకరికొకరు లోబడి ఉండండి.  <span class="verse" id="V22">22&#160;</span>స్త్రీలు ప్రభువుకు లోబడినట్టే తమ భర్తలకు లోబడాలి.  <span class="verse" id="V23">23&#160;</span>క్రీస్తు సంఘానికి ఏ విధంగా తలగా ఉన్నాడో అలాగే భర్త తన భార్యకు తలగా ఉన్నాడు. క్రీస్తే సంఘమనే శరీరానికి రక్షకుడు.  <span class="verse" id="V24">24&#160;</span>సంఘం క్రీస్తుకు లోబడిన విధంగానే భార్యలు కూడా ప్రతి విషయంలో తమ భర్తలకు లోబడాలి. </div><div class='p'> <span class="verse" id="V25">25&#160;</span>పురుషులారా, మీరు కూడా సంఘాన్ని క్రీస్తు ప్రేమించిన విధంగానే మీ భార్యలను ప్రేమించాలి.  <span class="verse" id="V26">26&#160;</span>సంఘాన్ని వాక్యమనే నీటి స్నానంతో శుద్ధిచేసి, పవిత్రపరచడానికి,  <span class="verse" id="V27">27&#160;</span>దాన్ని కళంకంగానీ, మడతలుగానీ అలాటిది మరేదీ లేకుండా పవిత్రంగా నిర్దోషంగా మహిమగలదిగా తన ఎదుట నిలబెట్టుకోవాలని, దానికోసం తనను తాను సమర్పించుకున్నాడు. </div><div class='p'> <span class="verse" id="V28">28&#160;</span>అలాగే పురుషులకు కూడా తమ సొంత శరీరాల్లాగానే తమ భార్యలను ప్రేమించవలసిన బాధ్యత ఉంది. తన భార్యను ప్రేమించేవాడు తనను ప్రేమించుకొన్నట్టే.  <span class="verse" id="V29">29&#160;</span>ఎవడూ తన శరీరాన్ని ద్వేషించడు, ప్రతి ఒక్కడూ దాన్ని పోషించి సంరక్షించుకుంటాడు.  <span class="verse" id="V30">30&#160;</span>మనం సంఘమనే క్రీస్తు శరీరంలో అవయవాలుగా ఉన్నాం కాబట్టి క్రీస్తు కూడా తన సంఘాన్ని పోషించి సంరక్షిస్తున్నాడు. </div><div class='p'> <span class="verse" id="V31">31&#160;</span>“ఇందువలన పురుషుడు తన తండ్రిని తల్లిని విడిచి తన భార్యను హత్తుకుంటాడు, వారిద్దరూ ఒక్క శరీరమవుతారు”  <span class="verse" id="V32">32&#160;</span>ఈ మాటల అర్థం గ్రహించడం కష్టం. అయితే నేను క్రీస్తును గూర్చీ సంఘం గూర్చీ చెబుతున్నాను.  <span class="verse" id="V33">33&#160;</span>చివరిగా నేను చెప్పేది, మీలో ప్రతి పురుషుడూ తనను తాను ఎంత ప్రేమించుకుంటాడో అంతగా తన భార్యను ప్రేమించాలి. అలాగే భార్య తన భర్తను గౌరవించాలి. </div><ul class='tnav'>
<li><a href='index.htm'>ఎఫెసీయులకు రాసిన పత్రిక</a></li>
<li><a href='EPH04.htm'>&lt;</a></li>
<li><a href='EPH.htm'>5</a></li>
<li><a href='EPH06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
