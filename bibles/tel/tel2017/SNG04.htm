<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 పరమ గీతము 4</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>పరమ గీతము</a></li>
<li><a href='SNG03.htm'>&lt;</a></li>
<li><a href='SNG.htm'>4</a></li>
<li><a href='SNG05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>రాజు తన ప్రేమను చూపించడం </div><div class='p'> <span class="verse" id="V1">1&#160;</span>(యువతి ప్రియుడు ఆమెతో మాట్లాడుతూ ఉన్నాడు) </div><div class='q'>ప్రేయసీ, నువ్వెంత అందంగా ఉన్నావు! ప్రియురాలా! నువ్వెంత అందంగా ఉన్నావు! </div><div class='q'>నీ ముసుకు గుండా కన్పించే నీ కళ్ళు, గువ్వ కన్నుల్లాగా ఉన్నాయి. </div><div class='q'>నీ జుట్టు గిలాదు పర్వతం మీద నుంచి దిగి వస్తున్న మేకల మందలా ఉంది. </div><div class='q'> <span class="verse" id="V2">2&#160;</span>ఉన్ని కత్తిరించి, కడిగిన తరువాత పైకి వచ్చిన గొర్రెల్లాగా నీ పళ్ళు ఉన్నాయి. </div><div class='q'>ఒక్కటీ పోకుండా అవి జోడుజోడుగా ఉన్నాయి. </div><div class='q'> <span class="verse" id="V3">3&#160;</span>నీ అధరాలు ఎరుపు నూలులాగా ఉన్నాయి. </div><div class='q'>నీ నోరు మనోజ్ఞంగా ఉంది. నీ ముసుకు గుండా నీ చెక్కిళ్ళు, విచ్చిన దానిమ్మ పండులా కన్పిస్తున్నాయి. </div><div class='q'> <span class="verse" id="V4">4&#160;</span>నీ మెడ, వరసల్లో రాళ్ళు పేర్చి కట్టిన దావీదు గోపురంలా ఉంది. దాని మీద వెయ్యి డాలులు వేలాడుతూ ఉన్నాయి. అవన్నీ సైనికుల డాలులే. </div><div class='q'> <span class="verse" id="V5">5&#160;</span>నీ రెండు స్తనాలు లిల్లీ పూల మధ్య మేస్తున్న కవల జింకపిల్లల్లా ఉన్నాయి. </div><div class='q'> <span class="verse" id="V6">6&#160;</span>తెల్లారే లోపు చీకటి నీడలు తొలిగి పోయేలోగా నేను బోళం కొండకు వెళ్తాను. సాంబ్రాణి కొండకు వెళ్తాను. </div><div class='q'> <span class="verse" id="V7">7&#160;</span>ప్రేయసీ, నువ్వు నిలువెల్లా అందమే. నీలో ఏ దోషం లేదు. </div><div class='q'> <span class="verse" id="V8">8&#160;</span>కళ్యాణీ, లెబానోను విడిచి నాతో రా. లెబానోను విడిచి నాతో రా. </div><div class='q'>అమానా పర్వత శిఖరం నుంచి, శెనీరు హెర్మోను శిఖరాల నుంచి సింహాల గుహలనుంచి, చిరుతపులుండే గుహలున్న కొండలపైనుంచి కిందికి దిగి రా<a href="#FN1" class="notemark">*<span class="popup"> కిందికి దిగి రా కిందకి చూడు</span></a>. </div><div class='q'> <span class="verse" id="V9">9&#160;</span>నా సోదరీ, వధూ! నువ్వు నా హృదయాన్ని దోచుకున్నావు. నీ హారంలోని ఒక్క ఆభరణంతో నన్ను దోచుకున్నావు. </div><div class='q'> <span class="verse" id="V10">10&#160;</span>నా సోదరీ, సఖీ! నీ ప్రేమ ఎంత మధురం! ద్రాక్షారసం కంటే నీ ప్రేమ ఎంత శ్రేష్ఠం! </div><div class='q'>నువ్వు పూసుకున్న పరిమళాల వాసన సుగంధ ద్రవ్యాలన్నిటి కన్నా మించినది. </div><div class='q'> <span class="verse" id="V11">11&#160;</span>వధూ! నీ పెదాలు తేనెలూరుతున్నాయి. నీ నాలుక కింద తేనె, పాలు తొణికిసలాడుతున్నాయి. </div><div class='q'>నీ వస్త్రాల సువాసన లెబానోను సువాసనలాగా ఉంది. </div><div class='q'> <span class="verse" id="V12">12&#160;</span>నా సోదరి, నా వధువు మూసి ఉన్న తోట. తాళం పెట్టి ఉన్న తోట. అడ్డు కట్ట వేసిన నీటి ఊట. </div><div class='q'> <span class="verse" id="V13">13&#160;</span>నీ కొమ్మలు దానిమ్మతోటలా ఉన్నాయి. దానిలో రక రకాల పళ్ళ చెట్లున్నాయి. గోరింటాకు, జటామాంసి, </div><div class='q'> <span class="verse" id="V14">14&#160;</span>కుంకుమ, నిమ్మగడ్డి, దాల్చిన చెక్క, అన్ని రకాల పరిమళతైల వనస్పతులున్నాయి. </div><div class='q'>బోళం, అగరు, వివిధ సుగంధ ద్రవ్యాలు అందులో లభిస్తాయి. </div><div class='q'> <span class="verse" id="V15">15&#160;</span>నువ్వు ఉద్యాన వనంలోని నీటి ఊట. మంచినీటి బావి. లెబానోను నుంచి ప్రవహించే సెలయేరు. </div><div class='q'> <span class="verse" id="V16">16&#160;</span>(యువతి తన ప్రియునితో మాట్లాడుతూ ఉంది) ఉత్తర గాలీ, రా! దక్షిణ గాలీ, రా! నా ఉద్యానవనం మీద వీచు. </div><div class='q'>వాటి సుగంధాల పరిమళాలను వ్యాపింపనీ. నా ప్రియుడు తన ఉద్యానవనానికి వస్తాడు గాక! దాని శ్రేష్ట ఫలాలను అతడు తింటాడు గాక! </div><ul class='tnav'>
<li><a href='index.htm'>పరమ గీతము</a></li>
<li><a href='SNG03.htm'>&lt;</a></li>
<li><a href='SNG.htm'>4</a></li>
<li><a href='SNG05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">4:8</a>
 <span class="fq">కిందికి దిగి రా </span><span class="ft">కిందకి చూడు</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
