<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెషయా 2</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెషయా</a></li>
<li><a href='ISA01.htm'>&lt;</a></li>
<li><a href='ISA.htm'>2</a></li>
<li><a href='ISA03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>దేవుని రాజ్యం విజయం సాధిస్తుంది </div><div class='r'><a href='ISA02.htm#V1'>2:1-4</a>; <a href='MIC04.htm#V1'>మీకా 4:1-3</a> </div><div class='q'> <span class="verse" id="V1">1&#160;</span>యూదా గురించి, యెరూషలేము గురించి ఆమోజు కొడుకు యెషయా దర్శనం ద్వారా గ్రహించినది. </div><div class='q'> <span class="verse" id="V2">2&#160;</span>రాబోయే భవిష్యత్తులో పర్వతాలన్నిటికన్నా యెహోవా మందిర పర్వతం ఉన్నతంగా సుస్థిరమౌతుంది. </div><div class='q'>అన్ని కొండల కంటే ఘనత పొందుతుంది. </div><div class='q'>జాతులన్నీ దానిలోకి ప్రవాహంలా వస్తారు. </div><div class='q'> <span class="verse" id="V3">3&#160;</span>అనేక మంది వచ్చి ఇలా అంటారు. </div><div class='q'>“ఆయన మార్గాల్లో మనం నడిచేందుకు, </div><div class='q'>ఆయన మనకు తన త్రోవలు నేర్పించేలా, </div><div class='q'>యాకోబు దేవుని మందిరం ఉన్న యెహోవా పర్వతానికి ఎక్కి వెళ్దాం రండి.” </div><div class='q'>ఎందుకంటే, సీయోనులో నుంచి ధర్మశాస్త్రం, యెరూషలేములో నుంచి యెహోవా వాక్కు బయలు వెళ్తుంది. </div><div class='q'> <span class="verse" id="V4">4&#160;</span>ఆయన మధ్యవర్తిగా ఉండి అన్యజాతులకు న్యాయం తీరుస్తాడు. </div><div class='q'>అనేక జాతులకు తీర్పు తీరుస్తాడు. </div><div class='q'>వాళ్ళు తమ కత్తులను నాగటి నక్కులుగానూ, </div><div class='q'>తమ ఈటెలను మోట కత్తులుగానూ సాగగొడతారు. </div><div class='q'>జనం మీదకి జనం కత్తి ఎత్తరు. </div><div class='q'>ఇంక ఎన్నడూ యుద్ధ సన్నాహాలు చెయ్యరు. </div><div class='s'>యెహోవా దినం </div><div class='q'> <span class="verse" id="V5">5&#160;</span>యాకోబు వంశస్థులారా, రండి. </div><div class='q'>మనం యెహోవా వెలుగులో నడుద్దాం. </div><div class='q'> <span class="verse" id="V6">6&#160;</span>యాకోబు వంశమైన ఈ ప్రజలు తూర్పున ఉన్న దేశ ప్రజల సాంప్రదాయాలతో నిండి ఉన్నారు. </div><div class='q'>వాళ్ళు ఫిలిష్తీయుల్లాగా శకునం చూసే వాళ్ళలా ఉంటూ, </div><div class='q'>పరదేశులతో స్నేహం చేస్తున్నారు గనుక నువ్వు వాళ్ళను విడిచి పెట్టేశావు. </div><div class='q'> <span class="verse" id="V7">7&#160;</span>వాళ్ళ దేశం వెండి బంగారాలతో నిండి ఉంది. </div><div class='q'>వాళ్ళ సంపాదనకు మితి లేదు. </div><div class='q'>వాళ్ళ దేశం గుర్రాలతో నిండి ఉంది. </div><div class='q'>వాళ్ళ రథాలకు మితి లేదు. </div><div class='q'> <span class="verse" id="V8">8&#160;</span>వాళ్ళ దేశం విగ్రహాలతో నిండి ఉంది. </div><div class='q'>వాళ్ళు తమ స్వంత చేతి పనితనంతో చేసిన వాటికీ, తాము వేళ్ళతో చేసిన వాటికీ పూజలు చేస్తారు. </div><div class='q'> <span class="verse" id="V9">9&#160;</span>ప్రజలు అణిచివేతకు గురౌతారు. వ్యక్తులు పడిపోతారు. </div><div class='q'>కాబట్టి వాళ్ళను అంగీకరించవద్దు. </div><div class='q'> <span class="verse" id="V10">10&#160;</span>యెహోవా భీకర సన్నిధి నుంచి, ఘనత కలిగిన ఆయన మహిమ నుంచీ వెళ్లి గండ శిలల్లో, నేలలో దాగి ఉండు. </div><div class='q'> <span class="verse" id="V11">11&#160;</span>మానవుని అహంకార దృష్టిని ఆయన తగ్గించేస్తాడు. </div><div class='q'>మనుషుల గర్వాన్ని అణగదొక్కుతాడు. </div><div class='q'>ఆ రోజున యెహోవా మాత్రమే ఘనత పొందుతాడు. </div><div class='q'> <span class="verse" id="V12">12&#160;</span>గర్వం, దురహంకారం, అతిశయం కలిగిన ప్రతివాణ్ణి ఆ రోజున సేనలకు ప్రభువైన యెహోవా కింద పడేస్తాడు. </div><div class='q'> <span class="verse" id="V13">13&#160;</span>సమున్నతంగా అతిశయించే లెబానోను దేవదారు వృక్షాలన్నిటికీ, </div><div class='q'>బాషాను సింధూర వృక్షాలన్నిటికీ, </div><div class='q'> <span class="verse" id="V14">14&#160;</span>ఉన్నత పర్వతాలన్నిటికీ, అతిశయించే కొండలన్నిటికీ, </div><div class='q'> <span class="verse" id="V15">15&#160;</span>ఎత్తయిన ప్రతి గోపురానికీ, పడగొట్టలేనంత బలమైన ప్రతి కోటగోడకూ, </div><div class='q'> <span class="verse" id="V16">16&#160;</span>తర్షీషు ఓడలన్నిటికీ, అందమైన తెరచాప నౌకలకూ విరుద్ధంగా ఆ రోజును సేనలకు ప్రభువైన యెహోవా నియమించాడు. </div><div class='q'> <span class="verse" id="V17">17&#160;</span>అప్పుడు మనిషి అహంకారం అణిగిపోతుంది. </div><div class='q'>మనుషుల గర్వం తగ్గిపోతుంది. </div><div class='q'>ఆ రోజున యెహోవా మాత్రమే ఘనత పొందుతాడు. </div><div class='q'> <span class="verse" id="V18">18&#160;</span>విగ్రహాలు పూర్తిగా గతించిపోతాయి. </div><div class='q'> <span class="verse" id="V19">19&#160;</span>యెహోవా భూమిని గజగజ వణికించడానికి లేచినప్పుడు ఆయన భీకర సన్నిధి నుంచి, </div><div class='q'>ఆయన ప్రభావ మహత్యం నుంచి పారిపోయి కొండల గుహల్లో, </div><div class='q'>నేల గుంటల్లో మనుషులు దాగి ఉంటారు. </div><div class='q'> <span class="verse" id="V20">20&#160;</span>ఆ రోజున ప్రజలు ఆరాధన కోసం తాము వెండి బంగారాలతో చేయించుకున్న విగ్రహాలు పారేస్తారు. </div><div class='q'>ఎలుకలకూ, గబ్బిలాలకూ వాటిని విసిరేస్తారు. </div><div class='q'> <span class="verse" id="V21">21&#160;</span>యెహోవా భూమిని గజగజ వణికించడానికి లేచినప్పుడు ఆయన భీకర సన్నిధి నుంచీ, </div><div class='q'>ఆయన ప్రభావ మహత్యం నుంచీ పారిపోయి కొండ గుహల్లో, </div><div class='q'>కొండ బండల నెర్రెల్లో మనుషులు దాగి ఉంటారు. </div><div class='q'> <span class="verse" id="V22">22&#160;</span>తన ముక్కుపుటాల్లో జీవవాయువు ఉన్న మనిషి మీద నమ్మకం ఉంచడం మానుకో. </div><div class='q'>అతని విలువ ఏ పాటిది? </div><ul class='tnav'>
<li><a href='index.htm'>యెషయా</a></li>
<li><a href='ISA01.htm'>&lt;</a></li>
<li><a href='ISA.htm'>2</a></li>
<li><a href='ISA03.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
