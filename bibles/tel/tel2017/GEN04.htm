<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ఆదికాండం 4</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ఆదికాండం</a></li>
<li><a href='GEN03.htm'>&lt;</a></li>
<li><a href='GEN.htm'>4</a></li>
<li><a href='GEN05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>కయీను, హేబెల్ </div><div class='p'> <span class="verse" id="V1">1&#160;</span>ఆదాము తన భార్య హవ్వను కలిసినప్పుడు ఆమె గర్భం దాల్చి కయీనుకు జన్మనిచ్చింది. ఆమె “యెహోవా సహాయంతో నేనొక మగ బిడ్డకు జన్మనిచ్చాను” అంది.  <span class="verse" id="V2">2&#160;</span>తరువాత ఆమె అతని తమ్ముడు హేబెలుకు జన్మనిచ్చింది. హేబెలు గొర్రెల కాపరి. కయీను వ్యవసాయం చేసేవాడు. </div><div class='p'> <span class="verse" id="V3">3&#160;</span>కొంతకాలం తరువాత కయీను వ్యవసాయంలో వచ్చిన పంటలో కొంత యెహోవాకు అర్పణ ఇవ్వడానికి తెచ్చాడు.  <span class="verse" id="V4">4&#160;</span>హేబెలు కూడా తన మందలో తొలుచూలు పిల్లల్లో కొవ్వు పట్టిన వాటిని తెచ్చాడు. యెహోవా హేబెలును, అతని అర్పణను అంగీకరించాడు.  <span class="verse" id="V5">5&#160;</span>కయీనును, అతని అర్పణను ఆయన అంగీకరించ లేదు. కాబట్టి కయీనుకు చాలా కోపం వచ్చి అసూయతో రగిలిపోయాడు. </div><div class='p'> <span class="verse" id="V6">6&#160;</span>యెహోవా కయీనుతో “ఎందుకు కోపగించుకున్నావు? ఎందుకు రుసరుసలాడుతున్నావు?  <span class="verse" id="V7">7&#160;</span>నువ్వు సరైనది చేస్తే నీకు ఆమోదం లభిస్తుంది కదా. సరైనది చెయ్యకపోతే గుమ్మంలో పాపం పొంచి ఉంటుంది. అది నిన్ను స్వాధీపర్చుకోవాలని చూస్తుంది. అయితే, నువ్వు దాన్ని అదుపులో ఉంచుకోవాలి” అన్నాడు. </div><div class='p'> <span class="verse" id="V8">8&#160;</span>కయీను తన తమ్ముడు హేబెలుతో మాట్లాడాడు<a href="#FN1" class="notemark">*<span class="popup"> పొలానికి వెళదాం పద అన్నాడు.</span></a>. వాళ్ళు పొలంలో ఉన్నప్పుడు కయీను తన తమ్ముడు హేబెలు మీద దాడి చేసి అతణ్ణి చంపివేశాడు.  <span class="verse" id="V9">9&#160;</span>అప్పుడు యెహోవా కయీనుతో “నీ తమ్ముడు హేబెలు ఎక్కడున్నాడు?” అన్నాడు. అతడు “నాకు తెలియదు. నేను నా తమ్ముడికి కాపలా వాడినా?” అన్నాడు.  <span class="verse" id="V10">10&#160;</span>దేవుడు “నువ్వు చేసిందేమిటి? నీ తమ్ముడి రక్తం నేలలో నుంచి నాకు <a href="#FN2" class="notemark">†<span class="popup"> ప్రతీకారం కోసం.</span></a>మొరపెడుతూ ఉంది.  <span class="verse" id="V11">11&#160;</span>ఇప్పుడు నీ మూలంగా ఒలికిన నీ తమ్ముడి రక్తాన్ని మింగడానికి నోరు తెరిచిన ఈ నేల మీద ఉండకుండాా నువ్వు శాపానికి గురయ్యావు.  <span class="verse" id="V12">12&#160;</span>నువ్వు నేలను సాగు చేసినప్పుడు అది తన సారాన్ని ఇకపై నీకు ఇవ్వదు. నువ్వు భూమి మీద నుంచి అస్తమానం పారిపోతూ, దేశదిమ్మరిగా ఉంటావు” అన్నాడు. </div><div class='p'> <span class="verse" id="V13">13&#160;</span>కయీను “నా శిక్ష నేను భరించలేనిది.  <span class="verse" id="V14">14&#160;</span>ఈ రోజు ఈ ప్రదేశం నుంచి నువ్వు నన్ను వెళ్ళగొట్టావు. నీ సన్నిధిలోకి నేనిక రావడం కుదరదు. ఈ భూమి మీద పలాయనం అవుతూ, దేశదిమ్మరిగా ఉంటాను. నన్ను ఎవరు చూస్తే వాళ్ళు నన్ను చంపుతారు” అన్నాడు. </div><div class='p'> <span class="verse" id="V15">15&#160;</span>యెహోవా అతనితో “అలా జరగదు. నిన్ను చూసిన వాడు ఎవడైనా నిన్ను చంపితే అతణ్ణి తీవ్రంగా శిక్షిస్తానని తెలియజేసేందుకు నీ మీద ఒక గుర్తు వేస్తాను. నిన్ను నేను శిక్షించిన దానికి ఏడు రెట్లు అలాటి వాణ్ణి శిక్షిస్తాను” అన్నాడు. అప్పుడు యెహోవా కయీను మీద ఒక గుర్తు వేశాడు. </div><div class='s'>కయీను సంతతి </div><div class='p'> <span class="verse" id="V16">16&#160;</span>కాబట్టి కయీను యెహోవా సన్నిధిలోనుంచి బయలుదేరి వెళ్ళి ఏదెనుకు తూర్పువైపు ఉన్న నోదు ప్రాంతంలో నివాసం ఉన్నాడు.  <span class="verse" id="V17">17&#160;</span>కయీను తన భార్యను కలిసినప్పుడు ఆమె గర్భం ధరించి హనోకుకు జన్మనిచ్చింది. అతడు ఒక ఊరు కట్టించి దానికి తన కొడుకు పేర హనోకు అని పెట్టాడు. </div><div class='p'> <span class="verse" id="V18">18&#160;</span>హనోకు ఈరాదుకు తండ్రి. ఈరాదు మహూయాయేలుకు తండ్రి. మహూయాయేలు మతూషాయేలుకు తండ్రి. మతూషాయేలు లెమెకుకు తండ్రి.  <span class="verse" id="V19">19&#160;</span>లెమెకు ఇద్దరిని పెళ్ళి చేసుకున్నాడు. వారిలో ఒకామె పేరు ఆదా, రెండవ ఆమె సిల్లా. </div><div class='p'> <span class="verse" id="V20">20&#160;</span>ఆదా యాబాలుకు జన్మనిచ్చింది. అతడు పశువులు పెంపకం చేస్తూ గుడారాల్లో నివాసం ఉండేవాళ్లకు మూలపురుషుడు.  <span class="verse" id="V21">21&#160;</span>అతని తమ్ముడు యూబాలు. ఇతను తీగె వాయుద్యాలు, వేణువు వాయించే వాళ్ళందరికీ మూలపురుషుడు.  <span class="verse" id="V22">22&#160;</span>సిల్లా తూబల్కయీనుకు జన్మనిచ్చింది. అతడు రాగి, ఇనప పరికరాలు చేసేవాడు. తూబల్కయీను చెల్లి పేరు నయమా. </div><div class='p'> <span class="verse" id="V23">23&#160;</span>లెమెకు తన భార్యలతో ఇలా అన్నాడు. “ఆదా, సిల్లా, నా మాట వినండి. </div><div class='q'>లెమెకు భార్యలారా, నా మాట ఆలకించండి. </div><div class='q'>నన్ను గాయపరచినందుకు నేను ఒక మనిషిని చంపాను. </div><div class='q'>కమిలిపోయేలా కొట్టినందుకు ఒక యువకుణ్ణి చంపాను. </div><div class='q'> <span class="verse" id="V24">24&#160;</span>ఏడంతలు ప్రతీకారం కయీను కోసం వస్తే లెమెకు కోసం డెబ్భై ఏడు రెట్లు వస్తుంది.” </div><div class='s'>షేతు, ఎనోషు </div><div class='p'> <span class="verse" id="V25">25&#160;</span>ఆదాము మళ్ళీ తన భార్యను కలిసినప్పుడు ఆమె ఒక కొడుకును కన్నది. అతనికి షేతు అని పేరు పెట్టి “కయీను చంపిన హేబెలుకు బదులుగా దేవుడు నాకు మరొక కొడుకును ఇచ్చాడు” అంది.  <span class="verse" id="V26">26&#160;</span>షేతుకు ఒక కొడుకు పుట్టాడు. అతని పేరు ఎనోషు. అప్పటినుండి మనుషులు యెహోవాను <a href="#FN3" class="notemark">‡<span class="popup"> అక్షరాలా యెహోవా పేరెత్తి పిలవడం మొదలు పెట్టారు.</span></a>ఆరాధించడం ఆరంభించారు. </div><ul class='tnav'>
<li><a href='index.htm'>ఆదికాండం</a></li>
<li><a href='GEN03.htm'>&lt;</a></li>
<li><a href='GEN.htm'>4</a></li>
<li><a href='GEN05.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V8">4:8</a>
 <span class="ft">పొలానికి వెళదాం పద అన్నాడు.</span></p>
<p class="f" id="FN2"><span class="notemark">†</span><a class="notebackref" href="#V10">4:10</a>
 <span class="ft">ప్రతీకారం కోసం.</span></p>
<p class="f" id="FN3"><span class="notemark">‡</span><a class="notebackref" href="#V26">4:26</a>
 <span class="ft">అక్షరాలా యెహోవా పేరెత్తి పిలవడం మొదలు పెట్టారు.</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
