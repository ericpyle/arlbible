<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 జెఫన్యా 3</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>జెఫన్యా</a></li>
<li><a href='ZEP02.htm'>&lt;</a></li>
<li><a href='ZEP.htm'>3</a></li>
<li><a href='HAG01.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>యెరూషలేము భవిష్యత్తు </div><div class='p'> <span class="verse" id="V1">1&#160;</span>తిరుగుబాటు పట్టణానికి<a href="#FN1" class="notemark">*<span class="popup"> పట్టణానికి యెరూషలేము </span></a> బాధ. హింసాత్మక నగరం భ్రష్టమైపోయింది. </div><div class='p'> <span class="verse" id="V2">2&#160;</span>అది దేవుని మాట ఆలకించలేదు. శిక్షకు అంగీకరించ లేదు. </div><div class='p'>యెహోవా పట్ల విశ్వాసముంచదు. దాని దేవుని దగ్గరికి రాదు. </div><div class='p'> <span class="verse" id="V3">3&#160;</span>దాని మధ్య దాని అధిపతులు గర్జన చేసే సింహాలు. </div><div class='p'>దాని న్యాయాధిపతులు రాత్రివేళ తిరుగులాడుతూ తెల్లవారేదాకా ఎరలో ఏమీ మిగలకుండా పీక్కు తినే తోడేళ్లు. </div><div class='p'> <span class="verse" id="V4">4&#160;</span>దాని ప్రవక్తలు పెంకెతనం గలవారు, విశ్వాస ఘాతకులు. </div><div class='p'>దాని యాజకులు ధర్మశాస్త్రాన్ని నిరాకరించి ప్రతిష్ఠిత వస్తువులను అపవిత్రపరిచేవారు. </div><div class='p'> <span class="verse" id="V5">5&#160;</span>అయితే న్యాయం తీర్చే యెహోవా దాని మధ్య ఉన్నాడు. </div><div class='p'>ఆయన అక్రమం చేసేవాడు కాడు. </div><div class='p'>అనుదినం తప్పకుండా ఆయన న్యాయ విధులు వెల్లడి చేస్తాడు. </div><div class='p'>ఆయనకు రహస్యమైనదేమీ లేదు. </div><div class='p'>అయినా నీతిహీనులకు సిగ్గులేదు. </div><div class='p'> <span class="verse" id="V6">6&#160;</span>నేను అన్యజనులను నిర్మూలం చేయగా వారి కోటలు పాడైపోతాయి. </div><div class='p'>ఒకడైనా సంచరించకుండా వారి వీధులు నిర్మానుష్యమై పోతాయి. </div><div class='p'>జనసంచారం లేకుండా వాటిలో ఎవరూ కాపురముండకుండా వారి పట్టణాలను లయపరచిన వాణ్ణి నేనే. </div><div class='p'> <span class="verse" id="V7">7&#160;</span>దాని విషయమై నా నిర్ణయమంతటి చొప్పున మీ నివాస స్థలం సర్వనాశనం కాకుండేలా, </div><div class='p'>నాపట్ల భయభక్తులు కలిగి శిక్షకు లోబడతారని నేను అనుకున్నాను గాని, </div><div class='p'>వారు చెడ్డ పనులు చేయడంలో అత్యాశ గలవారయ్యారు. </div><div class='p'> <span class="verse" id="V8">8&#160;</span>కాబట్టి యెహోవా సెలవిచ్చేవాక్కు ఏమంటే, </div><div class='p'>“నా కోసం ఎదురు చూడండి. </div><div class='p'>నేను లేచి ఎర పట్టుకునే దినం కోసం కనిపెట్టి ఉండండి. </div><div class='p'>నా ఉగ్రతను నా కోపాగ్ని అంతటినీ వారిపై కుమ్మరించడానికి, </div><div class='p'>అన్యజనులను పోగు చేయడానికి, </div><div class='p'>గుంపులు గుంపులుగా రాజ్యాలను సమకూర్చడానికి, </div><div class='p'>నేను నిశ్చయించుకున్నాను. </div><div class='p'>నా రోషాగ్ని చేత భూమంతా కాలిపోతుంది. </div><div class='p'> <span class="verse" id="V9">9&#160;</span>అప్పుడు మనుషులంతా యెహోవా నామాన్ని బట్టి ఏకమనస్కులై ఆయన్ను సేవించేలా నేను వారికి పవిత్రమైన పెదవులనిస్తాను. </div><div class='p'> <span class="verse" id="V10">10&#160;</span>చెదరి పోయి నాకు ప్రార్థన చేసే నా ప్రజలను కూషు దేశపు నదుల అవతల నుండి నాకు నైవేద్యంగా తీసుకు వస్తారు. </div><div class='p'> <span class="verse" id="V11">11&#160;</span>ఆ దినాన నీ గర్వాన్ని బట్టి సంతోషించే వారిని నీలో నుండి నేను వెళ్లగొడతాను. </div><div class='p'>కాబట్టి నా పరిశుద్ధమైన కొండ దగ్గర నీవిక అహంకారం చూపించవు. </div><div class='p'>నా మీద తిరగబడి నీవు చేసిన క్రియల విషయమై నీకు సిగ్గు కలగదు. </div><div class='p'> <span class="verse" id="V12">12&#160;</span>దుఃఖితులైన దీనులను యెహోవా నామాన్ని ఆశ్రయించే జనశేషంగా నీమధ్య ఉండనిస్తాను. </div><div class='p'> <span class="verse" id="V13">13&#160;</span>ఇశ్రాయేలీయుల్లో మిగిలిన వారు పాపం చేయరు. </div><div class='p'>అబద్ధమాడరు. కపటాలు పలికే నాలుక వారి నోట ఉండదు. </div><div class='p'>వారు ఎవరి భయం లేకుండ విశ్రాంతిగా అన్నపానాలు పుచ్చుకుంటారు.” </div><div class='p'> <span class="verse" id="V14">14&#160;</span>సీయోను నివాసులారా, ఉత్సాహ ధ్వని చేయండి. </div><div class='p'>ఇశ్రాయేలీయులారా, జయధ్వని చేయండి. </div><div class='p'>యెరూషలేము నివాసులారా, పూర్ణ హృదయంతో సంతోషించి గంతులు వేయండి. </div><div class='p'> <span class="verse" id="V15">15&#160;</span>మీకు విధించిన శిక్షను యెహోవా కొట్టివేశాడు. </div><div class='p'>మీ శత్రువులను ఆయన వెళ్లగొట్టాడు. </div><div class='p'>ఇశ్రాయేలుకు రాజైన యెహోవా మీ మధ్య ఉన్నాడు. </div><div class='p'>ఇక మీదట మీకు అపాయం సంభవించదు. </div><div class='p'> <span class="verse" id="V16">16&#160;</span>ఆ దినాన ప్రజలు మీతో ఇలా అంటారు. </div><div class='p'>యెరూషలేమూ, భయపడకు. </div><div class='p'>సీయోనూ, ధైర్యం తెచ్చుకో. </div><div class='p'> <span class="verse" id="V17">17&#160;</span>నీ దేవుడైన యెహోవా నీ మధ్య ఉన్నాడు. </div><div class='p'>ఆయన శక్తిశాలి. </div><div class='p'>ఆయన మిమ్మల్ని రక్షిస్తాడు. </div><div class='p'>ఆయన బహు ఆనందంతో నీ విషయం సంతోషిస్తాడు. </div><div class='p'>నీ పట్ల తనకున్న ప్రేమను బట్టి శాంతం వహించి నీ విషయమైన సంతోషము మూలంగా ఆయన హర్షిస్తాడు. </div><div class='p'> <span class="verse" id="V18">18&#160;</span>నీ నియామక కాలపు పండగలకు రాలేక చింతపడే నీ బంధువులను నేను సమకూరుస్తాను. </div><div class='p'>వారు గొప్ప అవమానం పొందిన వారు. </div><div class='p'> <span class="verse" id="V19">19&#160;</span>ఆ కాలమున నిన్ను హింస పెట్టే వారినందరినీ నేను శిక్షిస్తాను. </div><div class='p'>కుంటుతూ నడిచే వారిని నేను రక్షిస్తాను. </div><div class='p'>చెదరగొట్టబడిన వారిని సమకూరుస్తాను. </div><div class='p'>ఏ యే దేశాల్లో వారు అవమానం పాలయ్యారో అలాటి ప్రతి చోటా నేను వారికి ఖ్యాతిని, మంచి పేరును కలగజేస్తాను. </div><div class='p'> <span class="verse" id="V20">20&#160;</span>ఆ కాలంలో మీరు చూస్తుండగా నేను మిమ్మల్ని చెరలోనుండి రప్పించి, </div><div class='p'>మిమ్మల్ని సమకూర్చిన తరువాత మిమ్మల్ని నడిపిస్తాను. </div><div class='p'>నిజంగా భూమి మీద ఉన్న జనులందరి దృష్టికి నేను మీకు ఖ్యాతిని మంచి పేరును కట్టబెడతాను. </div><div class='p'>ఇదే యెహోవా వాక్కు.</div><ul class='tnav'>
<li><a href='index.htm'>జెఫన్యా</a></li>
<li><a href='ZEP02.htm'>&lt;</a></li>
<li><a href='ZEP.htm'>3</a></li>
<li><a href='HAG01.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">3:1</a>
 <span class="fq">పట్టణానికి </span><span class="ft">యెరూషలేము </span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
