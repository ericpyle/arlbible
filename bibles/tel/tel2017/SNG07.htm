<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 పరమ గీతము 7</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>పరమ గీతము</a></li>
<li><a href='SNG06.htm'>&lt;</a></li>
<li><a href='SNG.htm'>7</a></li>
<li><a href='SNG08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='p'> <span class="verse" id="V1">1&#160;</span>(యువతి ప్రియుడు ఆమెతో మాట్లాడుతున్నాడు) </div><div class='q'>రాకుమారీ, చెప్పులు తొడిగిన నీ పాదాలు ఎంత అందంగా ఉన్నాయి! నీ తొడల వంపులు నిపుణుడైన కంసాలి పనితనంతో చేసిన ఆభరణాల్లాగా ఉన్నాయి. </div><div class='q'> <span class="verse" id="V2">2&#160;</span>నీ బొడ్డు గుండ్రని కలశంలా ఉంది. </div><div class='q'>కలిపిన ద్రాక్షారసం దానిలో ఎప్పుడూ వెలితి కాదు. నీ నడుము లిల్లీ పూలు చుట్టిన గోదుమరాశిలా ఉంది. </div><div class='q'> <span class="verse" id="V3">3&#160;</span>నీ జత స్తనాలు కవల జింకపిల్లల్లా ఉన్నాయి. </div><div class='q'> <span class="verse" id="V4">4&#160;</span>నీ మెడ దంతగోపురంలా ఉంది. </div><div class='q'>నీ కళ్ళు బత్ రబ్బీం ద్వారం దగ్గరున్న హెష్బోను జలాశయాల్లా ఉన్నాయి. </div><div class='q'>నీ నాసిక దమస్కు వైపు చూస్తున్న లెబానోను శిఖరంలా ఉంది. </div><div class='q'> <span class="verse" id="V5">5&#160;</span>నీ తల కర్మెలు పర్వతంలా ఉంది. </div><div class='q'>నీ జుట్టు ముదురు ఊదా రంగు. </div><div class='q'>నొక్కులు తిరిగిన ఆ జుట్టుకు రాజు వశమైపోయాడు. </div><div class='q'> <span class="verse" id="V6">6&#160;</span>నా ప్రేయసీ, నీ హర్షంతో నువ్వెంత అందంగా లలిత లావణ్యంగా ఉన్నావు! </div><div class='q'> <span class="verse" id="V7">7&#160;</span>నువ్వు తాడి చెట్టులా తిన్నగా ఉన్నావు. </div><div class='q'>నీ స్తనాలు పండ్ల గెలల్లా ఉన్నాయి. </div><div class='q'> <span class="verse" id="V8">8&#160;</span>“ఆ తాడి చెట్టు ఎక్కుతాను. దాని కొమ్మలు పట్టుకుంటాను” అనుకున్నాను. </div><div class='q'>నీ స్తనాలు ద్రాక్షగెలల్లా, నీ శ్వాస సీమ బాదం వాసనలా ఉండాలి. </div><div class='q'> <span class="verse" id="V9">9&#160;</span>నీ నోరు శ్రేష్ఠమైన ద్రాక్షారసంలా ఉండాలి. </div><div class='q'>మన పెదాల మధ్య, పళ్ళ మధ్య చక్కగా స్రవిస్తూ ఉండాలి. </div><div class='s'>ప్రియునిపట్ల ప్రియురాలి వాంఛ </div><div class='p'> <span class="verse" id="V10">10&#160;</span>(యువతి తన ప్రియునితో మాట్లాడుతూ ఉంది) </div><div class='q'>నేను నా ప్రియుడికి చెందిన దాన్ని. </div><div class='q'>అతడు నా కోసం తహతహలాడుతున్నాడు. </div><div class='q'> <span class="verse" id="V11">11&#160;</span>ప్రియా, రా. మనం పల్లెకు పోదాం. పల్లెటూర్లో<a href="#FN1" class="notemark">*<span class="popup"> పల్లెటూర్లో అడవి పువ్వుల్లో</span></a> రాత్రి గడుపుదాం. </div><div class='q'> <span class="verse" id="V12">12&#160;</span>పొద్దున్నే లేచి ద్రాక్షతోటలకు వెళదాం. ద్రాక్షావల్లులు చిగిర్చాయో లేదో, </div><div class='q'>వాటి పూల గుత్తులు వికసించాయో లేదో దానిమ్మ చెట్లు పూతకు వచ్చాయో లేదో చూద్దాం పద. </div><div class='q'>అక్కడే నీకు నేను నా ప్రేమ పంచుతాను. </div><div class='q'> <span class="verse" id="V13">13&#160;</span>మాండ్రేక్ మొక్కలు కమ్మని సువాసనలీనుతున్నాయి. </div><div class='q'>మా ఇంటి తలుపు దగ్గర చవులూరించే రక రకాల పళ్ళు కొత్తవీ పాతవీ ఉన్నాయి. ప్రియా, నేను నీ కోసం వాటిని దాచి ఉంచాను. </div><ul class='tnav'>
<li><a href='index.htm'>పరమ గీతము</a></li>
<li><a href='SNG06.htm'>&lt;</a></li>
<li><a href='SNG.htm'>7</a></li>
<li><a href='SNG08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">7:11</a>
 <span class="fq">పల్లెటూర్లో </span><span class="ft">అడవి పువ్వుల్లో</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
