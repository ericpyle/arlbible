<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెషయా 38</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెషయా</a></li>
<li><a href='ISA37.htm'>&lt;</a></li>
<li><a href='ISA.htm'>38</a></li>
<li><a href='ISA39.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='s'>హిజ్కియా జబ్బు </div><div class='s'>38:1-8; 2 రాజులు 20:1-11; 2 దిన. 32:24-26 </div><div class='p'> <span class="verse" id="V1">1&#160;</span>ఆ రోజుల్లో హిజ్కియాకు ప్రాణాంతకమైన జబ్బు చేసింది. ప్రవక్త, ఆమోజు కొడుకు యెషయా అక్కడకు వచ్చాడు. “ ‘నువ్వు చనిపోబోతున్నావు, ఇక బతకవు. కాబట్టి నీ ఇల్లు చక్కబెట్టుకో’ అని యెహోవా సెలవిస్తున్నాడు” అని చెప్పాడు.  <span class="verse" id="V2">2&#160;</span>అప్పుడు హిజ్కియా గోడవైపు తిరిగి,  <span class="verse" id="V3">3&#160;</span>“యెహోవా, యథార్థ హృదయంతో, సత్యంతో నీ సన్నిధిలో నేనేవిధంగా జీవించానో, సమస్తాన్నీ ఏ విధంగా నీ దృష్టికి మంచిదిగా జరిగించానో, కృపతో జ్ఞాపకం చేసుకో” అని కన్నీళ్ళతో యెహోవాను ప్రార్థించాడు. </div><div class='p'> <span class="verse" id="V4">4&#160;</span>అప్పుడు యెహోవా వాక్కు యెషయాకు ప్రత్యక్షమై ఇలా చెప్పాడు,  <span class="verse" id="V5">5&#160;</span>“నువ్వు తిరిగి హిజ్కియా దగ్గరికి పోయి అతనితో ఇలా చెప్పు, ‘నీ పూర్వికుడైన దావీదు దేవుడైన యెహోవా నీకు సెలవిచ్చేదేమంటే నీ కన్నీళ్లు నేను చూశాను. నీ ప్రార్థన అంగీకరించాను.  <span class="verse" id="V6">6&#160;</span>నీ జీవితంలో 15 సంవత్సరాల ఆయుష్షు పెంచుతాను. నిన్ను, ఈ పట్టణాన్ని అష్షూరు రాజు చేతి నుండి విడిపించి కాపాడతాను.  <span class="verse" id="V7">7&#160;</span>తాను పలికిన మాట నెరవేరుతుంది అనడానికి యెహోవా నీకిచ్చే సూచన ఇదే,  <span class="verse" id="V8">8&#160;</span>ఆహాజు ఎండ గడియారం మీద సూర్యకాంతి చేత ముందుకు జరిగిన నీడ మళ్ళీ పది మెట్లు ఎక్కేలా చేస్తాను.’ ” అప్పుడు సూర్యకాంతిలో ముందుకు జరిగిన మెట్లలో పది మెట్లు మళ్ళీ వెనక్కి జరిగింది. </div><div class='p'> <span class="verse" id="V9">9&#160;</span>యూదారాజు హిజ్కియా జబ్బుపడి తిరిగి ఆరోగ్యం పొందిన తరువాత అతడు రచించిన ప్రార్థన. </div><div class='p'> <span class="verse" id="V10">10&#160;</span>“నా జీవితం సగభాగంలో నేను పాతాళ ద్వారం గుండా వెళ్ళాల్సివచ్చింది. మిగిలిన సగభాగం నేనిక కోల్పోయినట్టే. </div><div class='p'> <span class="verse" id="V11">11&#160;</span>యెహోవాను, సజీవుల దేశంలో యెహోవాను చూడక పోయేవాణ్ణి. </div><div class='p'>మృతుల లోకంలో పడిపోయి ఇక మనుషులకు కనిపించనేమో అనుకున్నాను. </div><div class='p'> <span class="verse" id="V12">12&#160;</span>నా జీవం<a href="#FN1" class="notemark">*<span class="popup"> నా జీవం నా నివాసస్థలం</span></a> తీసేశారు. గొర్రెల కాపరి గుడిసెలాగా అది నా దగ్గర నుండి తీసివేశారు. </div><div class='p'>నేతపనివాడు చేసినట్టు నా జీవితాన్ని చుట్టేస్తున్నాను. ఆయన నన్ను మగ్గం నుండి దూరం చేశాడు. </div><div class='p'>ఒక్క రోజులోనే నువ్వు నా జీవితాన్ని ముగిస్తున్నావు. </div><div class='p'> <span class="verse" id="V13">13&#160;</span>(ఉదయం దాకా ఓర్చుకున్నాను. సింహం లాగా నా ఎముకలన్నిటినీ విరిచేశాడు.) </div><div class='p'>ఒక్క రోజులోనే నువ్వు నన్ను సమాప్తి చేస్తావు. </div><div class='p'> <span class="verse" id="V14">14&#160;</span>ముళ్ళ తోక పిట్టలాగా కిచ కిచలాడాను. పావురం లాగా కూశాను. </div><div class='p'>పైకి చూసీ చూసీ నా కళ్ళు అలసిపోయాయి. నలిగి పోయాను. </div><div class='p'>యెహోవా, నాకు సహాయం చెయ్యి. </div><div class='p'> <span class="verse" id="V15">15&#160;</span>నేనేమనగలను? ఆయన నా గురించి మాట పలికాడు, ఆయనే దాన్ని జరిగించాడు. </div><div class='p'>నా హృదయంలో నిండి ఉన్న దుఃఖాన్ని బట్టి నా సంవత్సరాలన్నీ తడబడుతూ గడిపేస్తాను. </div><div class='p'> <span class="verse" id="V16">16&#160;</span>ప్రభూ, నీవు పంపిన బాధలు మనుషులకు మంచివే. వాటి వల్లనే నా ఆత్మ జీవిస్తున్నది. </div><div class='p'>నువ్వు నన్ను బాగు చేసి నన్ను జీవింపజేశావు. </div><div class='p'> <span class="verse" id="V17">17&#160;</span>ఆ తీవ్రమైన బాధ వల్లనే నాకు నెమ్మది కలిగింది. </div><div class='p'>నీ ప్రేమతో నా ప్రాణాన్ని నాశనం అనే గోతి నుండి విడిపించావు. </div><div class='p'>నా పాపాలన్నిటినీ నీ వీపు వెనుకకు పారవేశావు. </div><div class='p'> <span class="verse" id="V18">18&#160;</span>ఎందుకంటే పాతాళంలో నీకు స్తుతి కలగదు. మరణం నీకు స్తుతి చెల్లించదు. సమాధిలోకి వెళ్ళినవారు నీ నమ్మకత్వంపై ఆశ పెట్టుకోరు. </div><div class='p'> <span class="verse" id="V19">19&#160;</span>సజీవులు, సజీవులే గదా నిన్ను స్తుతిస్తారు! ఈ రోజున నేను సజీవుడిగా నిన్ను స్తుతిస్తున్నాను. </div><div class='p'>తండ్రులు తమ కొడుకులకు నీ సత్యాన్ని తెలియజేస్తారు. యెహోవా నన్ను రక్షించేవాడు. </div><div class='p'> <span class="verse" id="V20">20&#160;</span>నా జీవిత కాలమంతా యెహోవా మందిరంలో సంగీత వాయిద్యాలు వాయిస్తాను.” </div><div class='p'> <span class="verse" id="V21">21&#160;</span>యెషయా “ఒక అంజూరు పండ్ల ముద్దను ఆ పుండుకు కట్టండి, అప్పుడు అతడు బాగుపడతాడు” అని చెప్పాడు.  <span class="verse" id="V22">22&#160;</span>దానికి ముందు హిజ్కియా “నేను మళ్ళీ యెహోవా మందిరానికి వెళతాను అనేదానికి సూచన ఏమిటి?” అని అతణ్ణి అడిగాడు. </div><ul class='tnav'>
<li><a href='index.htm'>యెషయా</a></li>
<li><a href='ISA37.htm'>&lt;</a></li>
<li><a href='ISA.htm'>38</a></li>
<li><a href='ISA39.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V12">38:12</a>
 <span class="fq">నా జీవం </span><span class="ft">నా నివాసస్థలం</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
