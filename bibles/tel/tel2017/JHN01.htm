<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోహాను రాసిన సువార్త 1</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోహాను రాసిన సువార్త</a></li>
<li><a href='LUK24.htm'>&lt;</a></li>
<li><a href='JHN.htm'>1</a></li>
<li><a href='JHN02.htm'>&gt;</a></li>
</ul>
<div class="main">
<div class='mt'>యోహాను రాసిన సువార్త </div><div class='is'>గ్రంథకర్త </div><div class='ip'>యోహాను 21:20-24 ను బట్టి ఈ సువార్త రచయిత జెబెదయి కుమారుడు యోహాను అని తెలుస్తున్నది. యోహాను తనను యేసు శిష్యుడిగా చెప్పుకున్నాడు. అతడు, అతని సోదరుడు యాకోబు “ఉరిమే వారు” అని పేరు పొందారు (మార్కు 3:17). యేసు జీవిత సంభవాలను ప్రత్యక్షంగా చూసే అవకాశం వీరిద్దరికీ దక్కింది. </div><div class='is'>రచనా కాలం, ప్రదేశం </div><div class='ip'>సుమారు క్రీ. శ. 80 - 95 </div><div class='ip'>యోహాను తన సువార్తను ఎఫెసు నుండి రాసి ఉండవచ్చు. రచన జరిగిన ముఖ్య ప్రదేశాలు బేతని, గలిలయ, యూదయ, సమరయ, యెరూషలేము. </div><div class='is'>స్వీకర్త </div><div class='ip'>యోహాను సువార్తను అతడు యూదులకు రాశాడు. యేసే మెస్సియ అని రుజువు చెయ్యడం యోహాను ఉద్దేశం. వారు “యేసే క్రీస్తు అని, ఆయనలో నమ్మకం ఉంచడం ద్వారా అయన నామాన్ని బట్టి జీవం పొందాలని” రచయిత ఉద్దేశం. </div><div class='is'>ప్రయోజనం </div><div class='ip'>20:31 లో చెప్పినట్టు ఈ సువార్త ఉద్దేశం క్రైస్తవులను విశ్వాసంలో స్థిరపరచి నిర్ధారించడం. “యేసు దేవుని కుమారుడైన క్రీస్తు అని మీరు నమ్మునట్లును, నమ్మి అయన నామమందు జీవము పొందునట్లును ఇవి వ్రాయబడెను.” యేసే దేవుడు అని యోహాను స్పష్టంగా ప్రకటించాడు (1:1). అన్నిటినీ అయన ఉనికిలోకి తెచ్చాడు (1:3). ఆయనే వెలుగు (1:4, 8, 12), జీవం (1:4; 5:26; 14:6). యేసు క్రీస్తు దేవుని కుమారుడు అని రుజువు చేయడానికి యోహాను తన సువార్త రాశాడు. </div><div class='is'>ముఖ్యాంశం </div><div class='ip'>యేసు దేవుని కుమారుడు. </div><div class='iot'>విభాగాలు </div><div class='io'>1. యేసు జీవనాథుడు — 1:1-18 </div><div class='io'>2. మొదటి శిష్యులకు పిలుపు — 1:19-51 </div><div class='io'>3. యేసు బహిరంగ పరిచర్య — 2:1-16:33 </div><div class='io'>4. ప్రధాన యాజకుని ప్రార్థన — 17:1-26 </div><div class='io'>5. యేసు సిలువ, పునరుత్థానం — 18:1-20:10 </div><div class='io'>6. యేసు పునరుత్థానానంతర పరిచర్య — 20:11-21:25  
</div><div class='chapterlabel' id="V0"> 1</div><div class='s'>యేసు క్రీస్తు దైవత్వం </div><div class='r'><a href='HEB01.htm#V1'>హెబ్రీ 1:5-13</a> </div><div class='p'> <span class="verse" id="V1">1&#160;</span>ప్రారంభంలో వాక్కు ఉన్నాడు. ఆ వాక్కు దేవుడి దగ్గర ఉన్నాడు. ఆ వాక్కు దేవుడే.  <span class="verse" id="V2">2&#160;</span>ఆ వాక్కు ప్రారంభంలో దేవుడితో ఉన్నాడు. </div><div class='s'>ఆయన అవతార పూర్వ కార్యం </div><div class='r'><a href='HEB01.htm#V1'>హెబ్రీ 1:2</a> </div><div class='p'> <span class="verse" id="V3">3&#160;</span>సృష్టి అంతా ఆ వాక్కు ద్వారానే కలిగింది. ఉనికిలో ఉన్న వాటిలో ఏదీ ఆయన లేకుండా కలగలేదు.  <span class="verse" id="V4">4&#160;</span>ఆయనలో జీవం ఉంది. ఆ జీవం సమస్త మానవాళికీ వెలుగుగా ఉంది.  <span class="verse" id="V5">5&#160;</span>ఆ వెలుగు చీకటిలో ప్రకాశిస్తున్నది. చీకటి ఆ వెలుగును లొంగదీసుకోలేక పోయింది. </div><div class='s'>బాప్తిసమిచ్చే యోహాను పరిచర్య </div><div class='r'><a href='JHN01.htm#V1'>యోహా 1:29-34</a>; <a href='MAT03.htm#V1'>మత్తయి 3:1-17</a>; <a href='MRK01.htm#V1'>మార్కు 1:1-11</a>; <a href='LUK03.htm#V1'>లూకా 3:1-23</a> </div><div class='p'> <span class="verse" id="V6">6&#160;</span>దేవుని దగ్గర నుండి వచ్చిన ఒక వ్యక్తి ఉన్నాడు. అతని పేరు యోహాను.  <span class="verse" id="V7">7&#160;</span>అందరూ తన ద్వారా ఆ వెలుగును నమ్మడం కోసం అతడు ఆ వెలుగుకు సాక్షిగా ఉండడానికి వచ్చాడు.  <span class="verse" id="V8">8&#160;</span>ఈ యోహానే ఆ వెలుగు కాదు. కానీ ఆ వెలుగును గురించి సాక్ష్యం చెప్పడానికి వచ్చాడు. </div><div class='s'>యేసుక్రీస్తు నిజమైన వెలుగు </div><div class='r'><a href='JHN08.htm#V1'>యోహా 8:12</a>; <a href='JHN09.htm#V1'>9:5</a>; <a href='JHN12.htm#V1'>12:46</a> </div><div class='p'> <span class="verse" id="V9">9&#160;</span>లోకంలోకి వస్తున్న నిజమైన వెలుగు ఇదే. ఈ వెలుగు ప్రతి వ్యక్తినీ వెలిగిస్తూ ఉంది.  <span class="verse" id="V10">10&#160;</span>లోకం అంతా ఆయన ద్వారానే కలిగింది. ఆయన లోకంలో ఉన్నాడు. అయినా లోకం ఆయనను తెలుసుకోలేదు. </div><div class='s'>కుమారులు, అవిశ్వాసులు </div><div class='r'><a href='1JN02.htm#V1'>1యోహా 2:5</a>, <a href='1JN02.htm#V1'>11</a>, <a href='1JN02.htm#V1'>12</a>; <a href='1JN03.htm#V1'>3:1</a> </div><div class='p'> <span class="verse" id="V11">11&#160;</span>ఆయన తన సొంత ప్రజల దగ్గరికి వచ్చాడు. కానీ వారు ఆయనను స్వీకరించలేదు.  <span class="verse" id="V12">12&#160;</span>తనను ఎవరెవరు అంగీకరించారో, అంటే తన నామంలో నమ్మకం ఉంచారో, వారికందరికీ దేవుని పిల్లలు అయ్యే హక్కును ఆయన ఇచ్చాడు.  <span class="verse" id="V13">13&#160;</span>వారంతా దేవుని వలన పుట్టినవారే గాని, వారి పుట్టుకకు రక్తమూ, శరీర వాంఛలూ, మనుషుల ఇష్టాలూ కారణం కానే కావు. </div><div class='s'>ఆయన అవతారం </div><div class='r'><a href='MAT01.htm#V1'>మత్తయి 1:18-23</a>; <a href='LUK01.htm#V1'>లూకా 1:30-35</a>; <a href='ROM01.htm#V1'>రోమా 1:3</a>, <a href='ROM01.htm#V1'>4</a> </div><div class='p'> <span class="verse" id="V14">14&#160;</span>ఆ వాక్కు శరీరంతో మన మధ్య కృపా సత్యాల సంపూర్ణ స్వరూపంగా నివసించాడు. తండ్రి నుండి వచ్చిన ఏకైక కుమారునికి ఉండే మహిమలాగా ఉన్న ఆయన మహిమను మేము చూశాము. </div><div class='s'>బాప్తిసమిచ్చే యోహాను సాక్ష్యం </div><div class='r'><a href='MAT03.htm#V1'>మత్తయి 3:1-17</a>; <a href='MRK01.htm#V1'>మార్కు 1:1-11</a>; <a href='LUK03.htm#V1'>లూకా 3:1-18</a> </div><div class='p'> <span class="verse" id="V15">15&#160;</span>యోహాను ఆయనను గురించి పెద్ద స్వరంతో ఇలా సాక్ష్యం చెప్పాడు, “నా వెనుక వచ్చేవాడు నాకు ముందే ఉన్నవాడు కాబట్టి ఆయన నాకంటే గొప్పవాడు, అంటూ నేను ఎవరిని గురించి చెప్పానో ఆయనే ఈయన.” </div><div class='p'> <span class="verse" id="V16">16&#160;</span>ఆయన సంపూర్ణతలో నుండి మనమందరం కృప తరువాత కృపను పొందాం.  <span class="verse" id="V17">17&#160;</span>మోషే ద్వారా దేవుడు ధర్మశాస్త్రాన్ని ఇచ్చాడు. కృప, సత్యం యేసు క్రీస్తు మూలంగా కలిగాయి.  <span class="verse" id="V18">18&#160;</span>దేవుణ్ణి ఇంతవరకూ ఎవరూ చూడలేదు. తండ్రిని అనునిత్యం హత్తుకుని ఉండే దేవుడైన ఏకైక కుమారుడే ఆయనను వెల్లడి చేశాడు. </div><div class='p'> <span class="verse" id="V19">19&#160;</span>యెరూషలేము నుండి యూదులు, “నువ్వు ఎవరు?” అని యోహానును అడగడానికి యాజకుల నుండీ లేవీయుల నుండీ కొందరిని పంపించారు. అప్పుడు అతడు ఇదే సాక్ష్యం ఇచ్చాడు.  <span class="verse" id="V20">20&#160;</span>అతడు, “నాకు తెలియదు” అనకుండా, “నేను క్రీస్తును కాదు” అంటూ ఒప్పుకున్నాడు.  <span class="verse" id="V21">21&#160;</span>కాబట్టి వారు, “అయితే నువ్వు ఎవరివి? ఏలీయావా?” అంటే అతడు, “కాదు” అన్నాడు. “నువ్వు ప్రవక్తవా?” అని అడిగితే కాదని జవాబిచ్చాడు.  <span class="verse" id="V22">22&#160;</span>దాంతో వారు, “అయితే అసలు నువ్వు ఎవరివి? మమ్మల్ని పంపిన వారికి మేమేం చెప్పాలి? అసలు నీ గురించి నువ్వేం చెప్పుకుంటున్నావ్?” అన్నారు.  <span class="verse" id="V23">23&#160;</span>దానికి అతడు, “యెషయా ప్రవక్త పలికినట్టు నేను, </div><div class='q'>‘ప్రభువు కోసం దారి తిన్నగా చేయండి’ అని </div><div class='q'>అరణ్యంలో బిగ్గరగా కేక పెట్టే ఒక వ్యక్తి స్వరాన్ని” అన్నాడు. </div><div class='p'> <span class="verse" id="V24">24&#160;</span>అలాగే అక్కడ పరిసయ్యులు పంపిన కొందరున్నారు.  <span class="verse" id="V25">25&#160;</span>వారు, “నువ్వు క్రీస్తువు కావు, ఏలీయావు కావు, ప్రవక్తవూ కావు. అలాంటప్పుడు మరి బాప్తిసం ఎందుకు ఇస్తున్నావు?” అని అడిగారు.  <span class="verse" id="V26">26&#160;</span>దానికి యోహాను, “నేను నీళ్లలో బాప్తిసం ఇస్తున్నాను. కాని మీ మధ్య మీరు గుర్తించని వ్యక్తి నిలిచి ఉన్నాడు.  <span class="verse" id="V27">27&#160;</span>నా వెనుక వస్తున్నది ఆయనే. నేను ఆయన చెప్పుల పట్టీ విప్పడానికి కూడా యోగ్యుణ్ణి కాదు” అని వారితో చెప్పాడు.  <span class="verse" id="V28">28&#160;</span>ఈ విషయాలన్నీ యొర్దాను నదికి అవతల వైపు ఉన్న బేతనీలో జరిగాయి. ఇక్కడే యోహాను బాప్తిసం ఇస్తూ ఉండేవాడు. </div><div class='p'> <span class="verse" id="V29">29&#160;</span>మరుసటిరోజు యేసు యోహాను దగ్గరికి వచ్చాడు. ఆయనను చూసి యోహాను ఇలా అన్నాడు, “చూడండి, లోకపాపాన్ని తీసివేసే దేవుని గొర్రెపిల్ల!  <span class="verse" id="V30">30&#160;</span>‘నా వెనక వచ్చేవాడు నాకు ముందే ఉన్నవాడు కాబట్టి ఆయన నాకంటే గొప్పవాడు’ అంటూ నేను ఎవరి గురించి చెప్పానో ఆయనే ఈయన.  <span class="verse" id="V31">31&#160;</span>నేను ఆయనను గుర్తించలేదు, కానీ ఆయన ఇశ్రాయేలు ప్రజలకు వెల్లడి కావాలని నేను నీళ్ళలో బాప్తిసం ఇస్తూ వచ్చాను.” </div><div class='p'> <span class="verse" id="V32">32&#160;</span>యోహాను ఇంకా సాక్షమిస్తూ, “ఆత్మ ఒక పావురంలా ఆకాశం నుండి దిగి వచ్చి ఆయనపై నిలిచి పోవడం చూశాను.  <span class="verse" id="V33">33&#160;</span>నేను ఆయనను గుర్తు పట్టలేదు. కాని ‘ఎవరి మీద ఆత్మ దిగివచ్చి నిలిచిపోవడం చూస్తావో ఆయనే పరిశుద్ధాత్మలో బాప్తిసం ఇచ్చేవాడు’ అని నీళ్ళలో బాప్తిసం ఇవ్వడానికి నన్ను పంపినవాడు నాకు చెప్పాడు.  <span class="verse" id="V34">34&#160;</span>ఈయనే దేవుని కుమారుడని నేను తెలుసుకున్నాను, సాక్షం ఇచ్చాను.” </div><div class='s'>యేసుక్రీస్తు బహిరంగ పరిచర్య </div><div class='r'><a href='JHN01.htm#V1'>యోహా 1:35-12:50</a> </div><div class='p'> <span class="verse" id="V35">35&#160;</span>మరుసటి రోజు యోహాను తన శిష్యులు ఇద్దరితో నిలబడి ఉన్నాడు.  <span class="verse" id="V36">36&#160;</span>అప్పుడు యేసు అక్కడ నడిచి వెళ్తుంటే యోహాను ఆయన వైపు చూసి, “ఇదిగో, చూడండి, దేవుని గొర్రెపిల్ల” అన్నాడు. </div><div class='p'> <span class="verse" id="V37">37&#160;</span>అతడు చెప్పిన మాట విని ఆ యిద్దరు శిష్యులు యేసు వెనకే వెళ్ళారు.  <span class="verse" id="V38">38&#160;</span>యేసు వెనక్కి తిరిగి, వారు తన వెనకాలే రావడం చూసి, <span class='wj'>“మీకేం కావాలి?”</span> అని అడిగాడు. వారు, “రబ్బీ, (రబ్బీ అనే మాటకు బోధకుడు అని అర్థం) నువ్వు ఎక్కడ ఉంటున్నావ్?” అని అడిగారు.  <span class="verse" id="V39">39&#160;</span>ఆయన, <span class='wj'>“వచ్చి చూడండి”</span> అన్నాడు. వారు వచ్చి ఆయన ఉంటున్న స్థలం చూశారు. అప్పటికి సాయంత్రం నాలుగు గంటలైంది. దాంతో వారు ఆ రోజుకి ఆయనతో ఉండిపోయారు. </div><div class='p'> <span class="verse" id="V40">40&#160;</span>యోహాను మాట విని ఆయన వెనకాల వెళ్ళిన ఇద్దరిలో ఒకరు అంద్రెయ. ఇతడు సీమోను పేతురు సోదరుడు.  <span class="verse" id="V41">41&#160;</span>ఇతడు అన్నిటికంటే ముందు తన సోదరుడైన సీమోనును వెతికి పట్టుకుని, అతనితో, “మేము మెస్సీయను (మెస్సీయ అంటే క్రీస్తు అని అర్థం) కనుక్కున్నాం” అని చెప్పాడు.  <span class="verse" id="V42">42&#160;</span>యేసు దగ్గరికి అతణ్ణి తీసుకుని వచ్చాడు. యేసు అతణ్ణి చూసి, <span class='wj'>“నువ్వు యోహాను కొడుకువి, నీ పేరు సీమోను. నిన్ను ఇక కేఫా అని పిలుస్తారు”</span> అన్నాడు (కేఫా అనే మాటకి పేతురు (రాయి) అని అర్థం). </div><div class='p'> <span class="verse" id="V43">43&#160;</span>మర్నాడు యేసు గలిలయకు వెళ్ళాలని బయలుదేరినప్పుడు ఫిలిప్పును చూశాడు. ఫిలిప్పుతో, <span class='wj'>“నా వెనకే రా”</span> అన్నాడు.  <span class="verse" id="V44">44&#160;</span>ఫిలిప్పు సొంత ఊరు బేత్సయిదా. అంద్రెయ, పేతురుల సొంత ఊరు కూడా అదే.  <span class="verse" id="V45">45&#160;</span>ఫిలిప్పు నతనయేలును చూసి, “ధర్మశాస్త్రంలో మోషే, ప్రవక్తలూ ఎవరి గురించి రాశారో ఆ వ్యక్తిని మేము చూశాం. ఆయన నజరేతు వాడూ, యోసేపు కుమారుడూ అయిన యేసు” అని చెప్పాడు. </div><div class='p'> <span class="verse" id="V46">46&#160;</span>దానికి నతనయేలు, “నజరేతులో నుండి మంచిదేమన్నా రాగలదా?” అన్నాడు. ఫిలిప్పు, “నువ్వే వచ్చి చూడు” అన్నాడు.  <span class="verse" id="V47">47&#160;</span>నతనయేలు తన దగ్గరికి రావడం యేసు చూసి, <span class='wj'>“చూడండి. ఇతడు నిజమైన ఇశ్రాయేలీయుడు. ఇతనిలో ఎలాంటి కపటమూ లేదు”</span> అన్నాడు.  <span class="verse" id="V48">48&#160;</span>అప్పుడు నతనయేలు, “నేను నీకెలా తెలుసు?” అన్నాడు. అందుకు యేసు, <span class='wj'>“ఫిలిప్పు నిన్ను పిలవక ముందు ఆ అంజూరపు చెట్టు కింద ఉన్నప్పుడే నేను నిన్ను చూశాను”</span> అన్నాడు. </div><div class='p'> <span class="verse" id="V49">49&#160;</span>దానికి నతనయేలు, “బోధకా, నువ్వు దేవుని కుమారుడివి! ఇశ్రాయేలు రాజువి నువ్వే” అని ఆయనకు బదులిచ్చాడు.  <span class="verse" id="V50">50&#160;</span>అందుకు యేసు, <span class='wj'>“ఆ అంజూరు చెట్టు కింద నిన్ను చూశానని చెప్పినందుకే నువ్వు నమ్మేస్తున్నావా? దీని కంటే గొప్ప విషయాలు చూస్తావు”</span> అన్నాడు.  <span class="verse" id="V51">51&#160;</span>తరువాత యేసు ఇలా అన్నాడు, <span class='wj'>“నేను కచ్చితంగా చెప్పేదేమంటే, ఆకాశం తెరుచుకోవడం, దేవుని దూతలు మనుష్య కుమారుడి మీదుగా ఎక్కడం, దిగడం చేస్తూ ఉండడం మీరు చూస్తారు.”</span> </div><ul class='tnav'>
<li><a href='index.htm'>యోహాను రాసిన సువార్త</a></li>
<li><a href='LUK24.htm'>&lt;</a></li>
<li><a href='JHN.htm'>1</a></li>
<li><a href='JHN02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
