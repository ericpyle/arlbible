<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 కీర్తనలు 92</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>కీర్తనలు</a></li>
<li><a href='PSA091.htm'>&lt;</a></li>
<li><a href='PSA.htm'>92</a></li>
<li><a href='PSA093.htm'>&gt;</a></li>
</ul>
<div class="main">
 
<div class='chapterlabel' id="V0"> 92</div><div class='d'>విశ్రాంతి దినం కోసం పాట, ఒక కీర్తన. </div><div class='q'> <span class="verse" id="V1">1&#160;</span>యెహోవాకు కృతజ్ఞతలు చెప్పడం, మహోన్నతుడా, నీ నామానికి స్తుతి పాడడం మంచిది. </div><div class='q'> <span class="verse" id="V2">2&#160;</span>ఉదయాన నీ కృపను ప్రతి రాత్రీ నీ విశ్వసనీయతను తెలియజేయడం మంచిది. </div><div class='q'> <span class="verse" id="V3">3&#160;</span>పది తీగల వాయిద్యంతో, సితారా మాధుర్యంతో స్తుతించడం మంచిది. </div><div class='q'> <span class="verse" id="V4">4&#160;</span>ఎందుకంటే యెహోవా, నీ పనులతో నువ్వు నన్ను సంతోషపరుస్తున్నావు. నీ చేతిపనులబట్టి నేను ఆనందంగా పాడతాను. </div><div class='q'> <span class="verse" id="V5">5&#160;</span>యెహోవా, నీ పనులు ఘనమైనవి! నీ ఆలోచనలు ఎంతో లోతైనవి. </div><div class='q'> <span class="verse" id="V6">6&#160;</span>పశుప్రాయులకు ఇవేమీ తెలియదు. తెలివిలేనివాడు అర్థం చేసుకోలేడు. </div><div class='q'> <span class="verse" id="V7">7&#160;</span>దుర్మార్గులు పచ్చని గడ్డి మొక్కల్లాగా మొలిచినా చెడ్డపనులు చేసే వాళ్ళంతా వర్ధిల్లినా నిత్యనాశనానికే గదా! </div><div class='q'> <span class="verse" id="V8">8&#160;</span>అయితే యెహోవా, నువ్వే శాశ్వతంగా పరిపాలిస్తావు. </div><div class='q'> <span class="verse" id="V9">9&#160;</span>యెహోవా, నీ శత్రువులను చూడు, చెడ్డపనులు చేసే వాళ్ళంతా చెదరిపోతారు. </div><div class='q'> <span class="verse" id="V10">10&#160;</span>అడవి దున్న కొమ్ముల్లాగా<a href="#FN1" class="notemark">*<span class="popup"> కొమ్ముల్లాగా బలం </span></a> నువ్వు నా కొమ్ము పైకెత్తావు. కొత్త నూనెతో నన్ను అభిషేకించావు. </div><div class='q'> <span class="verse" id="V11">11&#160;</span>నా శత్రువుల అధోగతిని నా కన్నులు చూశాయి. దుష్టులైన నా విరోధుల పతనం నా చెవులు విన్నాయి. </div><div class='q'> <span class="verse" id="V12">12&#160;</span>నీతిమంతులు ఖర్జూర చెట్టులాగా అభివృద్ధి చెందుతారు. లెబానోనులోని దేవదారు చెట్టులాగా వాళ్ళు ఎదుగుతారు. </div><div class='q'> <span class="verse" id="V13">13&#160;</span>వాళ్ళు యెహోవా ఇంటిలో నాటుకుని ఉంటారు. వాళ్ళు మన దేవుని ఆవరణాల్లో వర్ధిల్లుతారు. </div><div class='q'> <span class="verse" id="V14">14&#160;</span>యెహోవా యథార్థవంతుడని తెలియచేయడం కోసం వాళ్ళు ముసలితనంలో కూడా ఫలిస్తారు. తాజాగా పచ్చగా ఉంటారు. </div><div class='q'> <span class="verse" id="V15">15&#160;</span>ఆయనే నా ఆధార శిల, ఆయనలో ఎలాంటి అన్యాయమూ లేదు. </div><ul class='tnav'>
<li><a href='index.htm'>కీర్తనలు</a></li>
<li><a href='PSA091.htm'>&lt;</a></li>
<li><a href='PSA.htm'>92</a></li>
<li><a href='PSA093.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V10">92:10</a>
 <span class="fq">కొమ్ముల్లాగా </span><span class="ft">బలం </span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
