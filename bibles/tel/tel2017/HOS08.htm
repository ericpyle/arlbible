<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 హోషేయ 8</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>హోషేయ</a></li>
<li><a href='HOS07.htm'>&lt;</a></li>
<li><a href='HOS.htm'>8</a></li>
<li><a href='HOS09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>దేవుని దండన </div><div class='p'> <span class="verse" id="V1">1&#160;</span>“బాకా నీ నోట ఉంచుకో. </div><div class='p'>ప్రజలు నా నిబంధన అతిక్రమించారు. నా ధర్మశాస్త్రాన్ని ఉల్లంఘించారు. </div><div class='p'>కాబట్టి యెహోవానైన నా ఇంటి మీద వాలడానికి గద్ద వస్తూ ఉంది అని ప్రకటించు.” </div><div class='p'> <span class="verse" id="V2">2&#160;</span>వారు నాకు మొర్రపెడతారు. “మా దేవా, ఇశ్రాయేలు వారమైన మేము నిన్ను ఎరిగిన వారమే.” </div><div class='p'> <span class="verse" id="V3">3&#160;</span>కానీ ఇశ్రాయేలీయులు సన్మార్గమును విసర్జించారు. కాబట్టి శత్రువు వారిని తరుముతాడు. </div><div class='p'> <span class="verse" id="V4">4&#160;</span>వారు రాజులను నియమించుకున్నారు. కానీ నేను వారిని నియమించలేదు. </div><div class='p'>వారు అధికారులను పెట్టుకున్నారు. కానీ వారెవరూ నాకు తెలియదు. </div><div class='p'>తమ వెండి బంగారాలతో తమ కోసం విగ్రహాలు చేసుకున్నారు. </div><div class='p'>కానీ అదంతా వారు నాశనమై పోవడానికే. </div><div class='p'> <span class="verse" id="V5">5&#160;</span>ప్రవక్త ఇలా అంటున్నాడు “షోమ్రోనూ, ఆయన నీ దూడను విసిరి పారేశాడు.” </div><div class='p'>యెహోవా ఇలా అంటున్నాడు. నా కోపం ఈ ప్రజల మీద మండుతూ ఉంది. </div><div class='p'>ఎంత కాలం వారు అపవిత్రంగా ఉంటారు? </div><div class='p'> <span class="verse" id="V6">6&#160;</span>ఈ విగ్రహం ఇశ్రాయేలువారి చేతి పనే గదా? </div><div class='p'>కంసాలి దాన్ని తయారు చేశాడు. </div><div class='p'>అది దేవుడు కాదు. </div><div class='p'>షోమ్రోను దూడ ముక్కలు చెక్కలైపోతుంది. </div><div class='p'> <span class="verse" id="V7">7&#160;</span>ప్రజలు గాలిని విత్తనాలుగా చల్లారు. పెనుగాలిని వారు కోసుకుంటారు. </div><div class='p'>కనిపించే పైరులో కంకులు లేవు. </div><div class='p'>దాన్ని గానుగలో వేస్తే పిండి రాదు. ఒకవేళ పంట పండినా విదేశీయులు దాన్ని కోసుకుంటారు. </div><div class='p'> <span class="verse" id="V8">8&#160;</span>ఇశ్రాయేలు వారిని శత్రువులు కబళిస్తారు. </div><div class='p'>ఎవరికీ ఇష్టంలేని ఓటికుండల్లా వారు అన్యజనుల్లో చెదిరి ఉంటారు. </div><div class='p'> <span class="verse" id="V9">9&#160;</span>వారు ఒంటరి అడవి గాడిదలాగా అష్షూరీయుల దగ్గరికి పోయారు. </div><div class='p'>ఎఫ్రాయిము తన కోసం విటులను డబ్బిచ్చి పిలిపించుకుంది. </div><div class='p'> <span class="verse" id="V10">10&#160;</span>వారు కానుకలు ఇచ్చి అన్యజనాల్లో విటులను పిలుచుకున్నా ఇప్పుడే నేను వారిని సమకూరుస్తాను. </div><div class='p'>చక్రవర్తి పీడన పెట్టే బాధ కింద వారు కృశించి పోతారు. </div><div class='p'> <span class="verse" id="V11">11&#160;</span>ఎఫ్రాయిము పాపపరిహారం కోసం ఎన్నెన్నో బలిపీఠాలను కట్టింది. </div><div class='p'>కానీ అతడు పాపం చేయడానికి అవే దోహదం చేశాయి. </div><div class='p'> <span class="verse" id="V12">12&#160;</span>నేను పదివేల సార్లు అతని కోసం నా ధర్మశాస్త్రాన్ని రాయించి నియమించినా, </div><div class='p'>అయినా దాన్ని ఎప్పుడూ చూడనట్టుగా అతడు ఉంటాడు. </div><div class='p'> <span class="verse" id="V13">13&#160;</span>నాకు అర్పించిన పశువుల విషయానికి వస్తే, వారు వాటిని వధించి ఆ మాంసం వారే తింటారు. </div><div class='p'>అలాటి బలులను నేను, అంటే యెహోవాను అంగీకరించను. </div><div class='p'>వారి దోషాన్ని జ్ఞాపకానికి తెచ్చుకుని వారి పాపాలను బట్టి వారిని శిక్షిస్తాను. </div><div class='p'>వారు మళ్లీ ఐగుప్తుకు వెళ్లవలసి వస్తుంది. </div><div class='p'> <span class="verse" id="V14">14&#160;</span>ఇశ్రాయేలువారు తమ సృష్టికర్త అయిన దేవుని మర్చి పోయారు. తమ కోసం భవనాలు కట్టించుకున్నారు. </div><div class='p'>యూదావారు, చాలా పట్టణాలకు కోటలు కట్టుకున్నారు. </div><div class='p'>అయితే నేను వారి పట్టణాలను తగలబెడతాను. </div><div class='p'>వారి కోటలను ధ్వంసం చేస్తాను. </div><ul class='tnav'>
<li><a href='index.htm'>హోషేయ</a></li>
<li><a href='HOS07.htm'>&lt;</a></li>
<li><a href='HOS.htm'>8</a></li>
<li><a href='HOS09.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
