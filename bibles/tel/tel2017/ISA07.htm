<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెషయా 7</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెషయా</a></li>
<li><a href='ISA06.htm'>&lt;</a></li>
<li><a href='ISA.htm'>7</a></li>
<li><a href='ISA08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>ఇమ్మానుయేలు గురించిన సూచన </div><div class='q'> <span class="verse" id="V1">1&#160;</span>యూదా రాజైన ఉజ్జియా మనవడు, యోతాము కుమారుడు అయిన ఆహాజు దినాల్లో సిరియా రాజు రెజీను, ఇశ్రాయేలు రాజు, రెమల్యా కుమారుడు అయిన పెకహు యెరూషలేముపై దండెత్తారు. అది వారివల్ల కాలేదు. </div><div class='q'> <span class="verse" id="V2">2&#160;</span>అప్పుడు సిరియా వారు ఎఫ్రాయిము<a href="#FN1" class="notemark">*<span class="popup"> ఎఫ్రాయిము ఇశ్రాయేలు ఉత్తర రాజ్యం</span></a> వారిని తోడు తెచ్చుకున్నారని దావీదు వంశం వారికి తెలిసినప్పుడు గాలికి అడవి చెట్లు ఊగినట్టు వారి హృదయాలు, వారి ప్రజల హృదయాలు గిలగిలలాడాయి. </div><div class='p'> <span class="verse" id="V3">3&#160;</span>అప్పుడు యెహోవా యెషయాతో ఇలా చెప్పాడు. ఆహాజుకు ఎదురు వెళ్ళు. నీవు, నీ కుమారుడు షెయార్యాషూబు చాకిరేవు దారిలో ఎగువ కోనేటి కాలవ దగ్గరికి వెళ్ళండి. </div><div class='q'> <span class="verse" id="V4">4&#160;</span>అతనితో చెప్పు “భద్రం. కంగారు పడకు. పొగ లేస్తున్న ఈ రెండు కాగడాలకు అంటే రెజీను, సిరియా వాళ్ళు, రెమల్యా కొడుకు పెకహు-వీళ్ళ కోపాగ్నికి జడిసి పోకు. బెదిరిపోకు. </div><div class='q'> <span class="verse" id="V5">5&#160;</span>సిరియా, ఎఫ్రాయిము, రెమల్యా కొడుకు నీకు కీడు చేయాలని ఆలోచించారు. </div><div class='q'> <span class="verse" id="V6">6&#160;</span>‘మనం యూదా దేశం మీదికి పోయి దాని ప్రజలను భయపెట్టి దాని ప్రాకారాలు పడగొట్టి టాబెయేలు కొడుకును దానిపై రాజుగా చేద్దాం రండి’ అని చెప్పుకున్నారు.” </div><div class='q'> <span class="verse" id="V7">7&#160;</span>అయితే ప్రభువైన యెహోవా ఇలా సెలవిస్తున్నాడు. “ఆ మాట నిలవదు, అది జరగదు. </div><div class='q'> <span class="verse" id="V8">8&#160;</span>సిరియాకు రాజధాని దమస్కు. </div><div class='q'>దమస్కుకు రాజు రెజీను. </div><div class='q'>అరవై ఐదు సంవత్సరాల లోపు ఎఫ్రాయిము ఒక జాతిగా ఉండకుండా నాశనమై పోతుంది. </div><div class='q'> <span class="verse" id="V9">9&#160;</span>షోమ్రోను ఎఫ్రాయిముకు రాజధాని. </div><div class='q'>షోమ్రోనుకు రాజు రెమల్యా కొడుకు. </div><div class='q'>మీరు విశ్వాసంలో స్థిరంగా ఉండక పోతే భద్రంగా ఉండరు.” </div><div class='q'> <span class="verse" id="V10">10&#160;</span>యెహోవా ఆహాజుకు ఇంకా ఇలా చెప్పాడు. </div><div class='q'> <span class="verse" id="V11">11&#160;</span>“నీ దేవుడైన యెహోవాను సూచన అడుగు. అది ఎంత లోతైనదైనా, ఎంత ఎత్తయినదైనా సరే.” </div><div class='q'> <span class="verse" id="V12">12&#160;</span>కానీ ఆహాజు “నేను అడగను. యెహోవాను పరీక్షించను” అన్నాడు. </div><div class='q'> <span class="verse" id="V13">13&#160;</span>కాబట్టి యెషయా ఇలా జవాబిచ్చాడు. “దావీదు వంశస్థులారా, వినండి. మనుషులను విసికించడం చాలదన్నట్టు నా దేవుణ్ణి కూడా విసిగిస్తారా? </div><div class='q'> <span class="verse" id="V14">14&#160;</span>కాబట్టి ప్రభువు తానే ఒక సూచన మీకు చూపుతాడు. వినండి, కన్య గర్భం ధరించి కుమారుణ్ణి కని అతనికి ‘ఇమ్మానుయేలు’ అని పేరు పెడుతుంది. </div><div class='q'> <span class="verse" id="V15">15&#160;</span>కీడును తోసిపుచ్చడం, మేలును కోరుకోవడం అతనికి తెలిసి వచ్చేనాటికి అతడు పెరుగు, తేనె తింటాడు. </div><div class='q'> <span class="verse" id="V16">16&#160;</span>కీడును తోసిపుచ్చడం, మేలును కోరుకోవడం అతనికి తెలిసి రాక ముందే ఎవరిని చూసి నువ్వు హడలి పోతున్నావో ఆ ఇద్దరు రాజుల దేశం నాశనమై పోతుంది. </div><div class='q'> <span class="verse" id="V17">17&#160;</span>యెహోవా నీ పైకి, నీ జాతి పైకి, నీ పితరుల కుటుంబం వారి మీదికి బాధ దినాలను, ఎఫ్రాయిము యూదా నుండి వేరైపోయిన దినం మొదలు నేటి వరకూ రాని దినాలను రప్పిస్తాడు. </div><div class='q'>ఆయన అష్షూరు రాజును నీపైకి రప్పిస్తాడు. </div><div class='q'> <span class="verse" id="V18">18&#160;</span>ఆ దినాన దూరంగా ఐగుప్తు ప్రవాహాల దగ్గర ఉన్న జోరీగలను, అష్షూరు దేశపు కందిరీగలను యెహోవా ఈల వేసి పిలుస్తాడు. </div><div class='q'> <span class="verse" id="V19">19&#160;</span>అవన్నీ వచ్చి మెట్టల్లో లోయల్లో బండల సందుల్లో ముళ్ళ పొదలన్నిటిలో గడ్డి బీడులన్నిటిలో దిగి ఉండిపోతాయి. </div><div class='q'> <span class="verse" id="V20">20&#160;</span>ఆ దినాన యెహోవా నది (యూప్రటీసు) అవతలి నుండి కిరాయికి వచ్చే మంగలి కత్తితో, అంటే అష్షూరు రాజు చేత నీ తల వెంట్రుకలను కాళ్ల వెంట్రుకలను గొరిగిస్తాడు. </div><div class='q'>అది నీ గడ్డాన్ని కూడా గొరిగిస్తుంది. </div><div class='q'> <span class="verse" id="V21">21&#160;</span>ఆ దినాన ఒకడు ఒక చిన్న ఆవును, రెండు గొర్రెలను పెంచుకుంటే </div><div class='q'> <span class="verse" id="V22">22&#160;</span>అవి సమృద్ధిగా పాలిచ్చినందువల్ల అతడు పెరుగు తింటాడు. </div><div class='q'>ఎందుకంటే ఈ దేశంలో శత్రువులు వదిలేసి పోయిన వారందరూ పెరుగు తేనెలు తింటారు. </div><div class='q'> <span class="verse" id="V23">23&#160;</span>ఆ దినాన వెయ్యి వెండి నాణేల విలువగల వెయ్యి ద్రాక్షచెట్లు ఉండే ప్రతి స్థలంలో ముళ్ళతుప్పలు, బ్రహ్మజెముడు చెట్లు పెరుగుతాయి. </div><div class='q'> <span class="verse" id="V24">24&#160;</span>ఈ దేశమంతా ముళ్ళ తుప్పలతో, బ్రహ్మ జెముడు చెట్లతో నిండి ఉంటుంది గనక విల్లంబులు చేతబట్టుకుని ప్రజలు వేటకు అక్కడికి పోతారు. </div><div class='q'> <span class="verse" id="V25">25&#160;</span>ముళ్ళతుప్పల, బ్రహ్మ జెముడు చెట్ల భయం వల్ల మునుపు పారతో తవ్వి సాగు చేసిన కొండల వైపుకు మనుషులు పోరు. </div><div class='q'>అది పశువులు, గొర్రెలు పచ్చిక మేసే చోటుగా ఉంటుంది.” </div><ul class='tnav'>
<li><a href='index.htm'>యెషయా</a></li>
<li><a href='ISA06.htm'>&lt;</a></li>
<li><a href='ISA.htm'>7</a></li>
<li><a href='ISA08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V2">7:2</a>
 <span class="fq">ఎఫ్రాయిము </span><span class="ft">ఇశ్రాయేలు ఉత్తర రాజ్యం</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
