<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 లూకా రాసిన సువార్త 14</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>లూకా రాసిన సువార్త</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>విశ్రాంతి దినాన యేసు స్వస్థపరిచాడు </div><div class='p'> <span class="verse" id="V1">1&#160;</span>ఒక విశ్రాంతి దినం ఆయన ఒక పరిసయ్యుల అధికారి ఇంట్లో భోజనానికి వెళ్ళాడు. అక్కడ ఆయనను అందరూ గమనిస్తున్నారు.  <span class="verse" id="V2">2&#160;</span>అక్కడ వాపు రోగం ఉన్న ఒకడు ఆయనకు ఎదురుగా ఉన్నాడు.  <span class="verse" id="V3">3&#160;</span>అప్పుడు యేసు, <span class='wj'>“విశ్రాంతి దినాన స్వస్థపరచడం న్యాయమా కాదా?”</span> అని ధర్మశాస్త్ర బోధకులనూ పరిసయ్యులనూ అడిగాడు.  <span class="verse" id="V4">4&#160;</span>వారు మాట్లాడలేదు. అప్పుడు ఆయన అతణ్ణి దగ్గరికి తీసుకుని అతని రోగం బాగు చేసి పంపించేశాడు.  <span class="verse" id="V5">5&#160;</span> <span class='wj'>“మీలో ఎవరి గాడిదైనా ఎద్దైనా విశ్రాంతి దినాన గుంటలో పడిపోతే దాన్ని బయటకు తీయకుండా ఉంటారా?”</span> అని వారిని అడిగాడు.  <span class="verse" id="V6">6&#160;</span>ఈ ప్రశ్నకు వారు ఆయనకు జవాబేమీ ఇవ్వలేకపోయారు. </div><div class='s'>తన గురించి ఎక్కువగా ఊహించుకునే అతిథి </div><div class='p'> <span class="verse" id="V7">7&#160;</span>ఆ విందుకు ఆహ్వానం అందినవారు భోజనపంక్తిలో అగ్ర స్థానాలను ఎన్నుకోవడం చూసి ఆయన ఇలా అన్నాడు,  <span class="verse" id="V8">8&#160;</span> <span class='wj'>“నిన్ను ఎవరైనా పెళ్ళి విందుకు పిలిస్తే అక్కడ అగ్ర స్థానంలో కూర్చోవద్దు. ఒకవేళ నీకంటే గొప్పవాణ్ణి అతడు పిలిచి ఉండవచ్చు.</span>  <span class="verse" id="V9">9&#160;</span> <span class='wj'>మిమ్మల్నిద్దర్నీ పిలిచినవాడు వచ్చి, ‘ఈయన్ని ఇక్కడ కూర్చోనివ్వు’ అనవచ్చు. అప్పుడు నువ్వు సిగ్గు పడి చివరి స్థానంలో కూర్చోడానికి వెళ్తావు.</span>  <span class="verse" id="V10">10&#160;</span> <span class='wj'>కాబట్టి నీకు ఆహ్వానం అందినప్పుడు వెళ్ళి చివరి స్థానంలో కూర్చో. అప్పుడు నిన్ను ఆహ్వానించిన వాడు వచ్చి నీతో ‘మిత్రమా, పై స్థానానికి వెళ్ళు.’ అనవచ్చు. అప్పుడు నీకు అందరి ముందూ గౌరవం కలుగుతుంది.</span>  <span class="verse" id="V11">11&#160;</span> <span class='wj'>తనను తాను గొప్ప చేసుకునేవాడు తగ్గడం, తగ్గించుకునేవాడు హెచ్చడం జరుగుతుంది.”</span> </div><div class='p'> <span class="verse" id="V12">12&#160;</span>తరువాత ఆయన తనను పిలిచిన వ్యక్తితో ఇలా అన్నాడు, <span class='wj'>“నువ్వు పగలైనా రాత్రి అయినా విందు చేసినప్పుడు నీ స్నేహితులనూ నీ సోదరులనూ నీ బంధువులనూ ధనికులైన నీ పొరుగువారినీ పిలవకు. ఎందుకంటే నువ్వు వారిని పిలిచావు కాబట్టి వారు నిన్ను తిరిగి పిలవవచ్చు. కాబట్టి ఆ విధంగా వారు నీ రుణం తీర్చుకుంటారు.</span>  <span class="verse" id="V13">13&#160;</span> <span class='wj'>అందుకని నువ్వు విందు చేసినప్పుడు పేదలనూ వికలాంగులనూ కుంటివారినీ గుడ్డివారినీ పిలువు.</span>  <span class="verse" id="V14">14&#160;</span> <span class='wj'>నీకు తిరిగి ఉపకారం చేయడానికి వారి దగ్గరేమీ ఉండదు. కాబట్టి నువ్వు దీవెన పొంది ధన్యుడివి అవుతావు. చనిపోయిన నీతిమంతులు సజీవంగా లేచినప్పుడు నీకు ప్రతిఫలం దొరుకుతుంది”</span> అని చెప్పాడు.  <span class="verse" id="V15">15&#160;</span>ఆయనతో భోజనానికి కూర్చున్న వారిలో ఒకడు ఈ మాటలు విని, “దేవుని రాజ్యంలో భోజనం చేసేవాడు ధన్యుడు” అని ఆయనతో అన్నాడు. </div><div class='s'>గొప్ప విందు ఉపమానం </div><div class='r'><a href='MAT22.htm#V1'>మత్తయి 22:1-14</a> </div><div class='p'> <span class="verse" id="V16">16&#160;</span>అప్పుడు ఆయన అతనితో ఇలా చెప్పాడు, <span class='wj'>“ఒక మనిషి పెద్ద విందు చేయించి చాలా మందిని పిలిచాడు.</span>  <span class="verse" id="V17">17&#160;</span> <span class='wj'>విందుకు వేళయినప్పుడు అతడు ‘ఇప్పుడు విందు సిద్ధంగా ఉంది, రండి’ అని తాను పిలిచిన వారితో చెప్పడానికి తన సేవకుణ్ణి పంపాడు.</span> </div><div class='p'> <span class="verse" id="V18">18&#160;</span> <span class='wj'>అయితే వారంతా ఒక్కపెట్టున సాకులు చెప్పడం మొదలు పెట్టారు. మొదటివాడు ‘నేనొక పొలం కొన్నాను. వెంటనే వెళ్ళి దాన్ని చూసుకోవాలి. నన్ను క్షమించాలని వేడుకుంటున్నాను’ అన్నాడు.</span>  <span class="verse" id="V19">19&#160;</span> <span class='wj'>మరొకడు ‘నేను ఐదు జతల ఎద్దులు కొన్నాను. ఇప్పుడు నేను వాటిని పరీక్షించడానికి వెళ్తున్నాను. నన్ను క్షమించాలని వేడుకుంటున్నాను’ అన్నాడు.</span>  <span class="verse" id="V20">20&#160;</span> <span class='wj'>మరొకడు ‘నేను పెళ్ళి చేసుకున్నాను. కాబట్టి రాలేను’ అన్నాడు.</span>  <span class="verse" id="V21">21&#160;</span> <span class='wj'>అప్పుడా పనివాడు తిరిగి వచ్చి ఈ మాటలు తన యజమానికి చెప్పాడు.</span> </div><div class='p'><span class='wj'>దాంతో ఆ యజమాని కోపగించుకుని ఆ సేవకుడితో ‘నువ్వు త్వరగా ఊరి వీధుల్లోకీ, సందుల్లోకీ వెళ్ళి అక్కడ ఉన్న పేదలనూ వికలాంగులనూ గుడ్డివారినీ కుంటివారినీ తీసుకుని రా’ అన్నాడు.</span>  <span class="verse" id="V22">22&#160;</span> <span class='wj'>తరవాత ఆ పనివాడు వచ్చి ‘ప్రభూ, నువ్వు చెప్పినట్టే చేశాను. కానీ ఇంకా చోటు ఉంది’ అన్నాడు.</span>  <span class="verse" id="V23">23&#160;</span> <span class='wj'>అప్పుడు ఆ యజమాని తన సేవకుడితో ‘నా ఇల్లు నిండిపోవాలి. కాబట్టి నువ్వు రాజ మార్గాల్లోకీ, కంచెల్లోకీ వెళ్లి అక్కడి వారిని బలవంతంగా తీసుకురా.</span>  <span class="verse" id="V24">24&#160;</span> <span class='wj'>నేను నీకు చెబుతున్నాను. నేను మొదట పిలిచిన వారిలో ఒక్కడు కూడా నా విందు రుచి చూడడు’ ” అన్నాడు.</span> </div><div class='s'>శిష్యరికానికి పరీక్ష </div><div class='r'><a href='MAT10.htm#V1'>మత్తయి 10:37-39</a> </div><div class='p'> <span class="verse" id="V25">25&#160;</span>గొప్ప జన సమూహాలు ఆయనతో వస్తూ ఉన్నారు. ఆయన వారి వైపు తిరిగి ఇలా అన్నాడు,  <span class="verse" id="V26">26&#160;</span> <span class='wj'>“నా దగ్గరికి వచ్చే వాడెవడైనా సరే, తన తండ్రినీ తల్లినీ భార్యనీ పిల్లలనూ అన్నదమ్ములనూ అక్కచెల్లెళ్ళనూ చివరకూ తన ప్రాణాన్ని కూడా ద్వేషించకపోతే వాడు నా శిష్యుడు కాలేడు.</span>  <span class="verse" id="V27">27&#160;</span> <span class='wj'>అలాగే తన సిలువను మోసుకుంటూ నా వెనుక రానివాడు నా శిష్యుడు కాలేడు.</span> </div><div class='s'>గోపురం </div><div class='p'> <span class="verse" id="V28">28&#160;</span> <span class='wj'>“మీలో ఎవరైనా ఒక గోపురం కట్టాలని అనుకుంటే దాన్ని మొదలుపెట్టి కొనసాగించడానికి కావలసింది తన దగ్గర ఉందో లేదో లెక్క చూసుకోడా?</span>  <span class="verse" id="V29">29&#160;</span> <span class='wj'>అలా చూసుకోకుండా మొదలు పెట్టేసి ఆ తరువాత గోపురం పూర్తి చేయలేకపోతే,</span>  <span class="verse" id="V30">30&#160;</span> <span class='wj'>చూస్తున్న వారంతా ‘ఈ మనిషి కట్టడం మొదలు పెట్టాడు గానీ ముగించ లేకపోయాడు’ అంటూ వేళాకోళం చేస్తారు.</span> </div><div class='s'>యుద్ధం </div><div class='p'> <span class="verse" id="V31">31&#160;</span> <span class='wj'>“అలాగే ఒక రాజు మరో రాజుపై యుద్ధానికి బయలుదేరినప్పుడు, ఇరవై వేల మంది సైన్యంతో తన మీదికి వస్తున్నవాణ్ణి ఎదుర్కోడానికి తన వద్ద ఉన్న పదివేల మంది సైన్యం సరిపోతుందో లేదో ఆలోచించుకోడా?</span>  <span class="verse" id="V32">32&#160;</span> <span class='wj'>తన శక్తి చాలదనుకుంటే ఆ రాజు దూరంగా ఉన్నప్పుడే రాయబారం పంపి సంధి చేసుకోడానికి ప్రయత్నిస్తాడు కదా!</span>  <span class="verse" id="V33">33&#160;</span> <span class='wj'>అదే విధంగా మీలో తనకు ఉన్నదంతా వదులుకోని వాడు నాకు శిష్యుడు కాలేడు.</span> </div><div class='s'>చప్పబడి పోయిన ఉప్పు </div><div class='r'><a href='MAT05.htm#V1'>మత్తయి 5:13</a>; <a href='MRK09.htm#V1'>మార్కు 9:50</a> </div><div class='p'> <span class="verse" id="V34">34&#160;</span> <span class='wj'>“ఉప్పు మంచిదే. అయితే ఉప్పు తన సారాన్ని కోల్పోతే దానికి తిరిగి సారం దేనివల్ల కలుగుతుంది?</span>  <span class="verse" id="V35">35&#160;</span> <span class='wj'>అది భూమికి గానీ, ఎరువులా వాడడానికి గానీ పనికిరాదు. కాబట్టి దాన్ని బయట పారవేస్తారు. వినడానికి చెవులున్న వాడు విను గాక.”</span> </div><ul class='tnav'>
<li><a href='index.htm'>లూకా రాసిన సువార్త</a></li>
<li><a href='LUK13.htm'>&lt;</a></li>
<li><a href='LUK.htm'>14</a></li>
<li><a href='LUK15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
