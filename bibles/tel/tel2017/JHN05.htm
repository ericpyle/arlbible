<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోహాను రాసిన సువార్త 5</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోహాను రాసిన సువార్త</a></li>
<li><a href='JHN04.htm'>&lt;</a></li>
<li><a href='JHN.htm'>5</a></li>
<li><a href='JHN06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>పండగ: బెతెస్ద కోనేటి వద్ద స్వస్థత </div><div class='p'> <span class="verse" id="V1">1&#160;</span>ఇది అయిన తరువాత యూదుల పండగ ఒకటి వచ్చింది. యేసు దానికోసం యెరూషలేముకు వెళ్ళాడు.  <span class="verse" id="V2">2&#160;</span>యెరూషలేములో గొర్రెల ద్వారం దగ్గర ఒక కోనేరు ఉంది. హీబ్రూ భాషలో దాని పేరు బేతెస్ద. దానికి ఐదు మంటపాలున్నాయి.  <span class="verse" id="V3">3-4&#160;</span>(కొన్ని సమయాల్లో ప్రభువు దూత నీటిలోకి దిగి ఆ నీటిని కదిలిస్తూ ఉండేవాడు. అలా నీరు కదలగానే మొదటగా ఎవరైతే నీటిలోకి దిగుతారో అతనికి వ్యాధి నివారణ జరిగేది). రకరకాల రోగాలున్నవారూ, గుడ్డివారూ, కుంటివారూ చచ్చుబడిన కాళ్ళూ చేతులున్నవారూ గుంపులుగా ఆ మంటపాల్లో పడి ఉన్నారు. </div><div class='p'> <span class="verse" id="V5">5&#160;</span>అక్కడ ముప్ఫై ఎనిమిది సంవత్సరాల నుండి ఒక వ్యక్తి అంగ వైకల్యంతో పడి ఉన్నాడు.  <span class="verse" id="V6">6&#160;</span>యేసు అతనిని చూసి అతడు అక్కడ చాలా కాలం నుండి పడి ఉన్నాడని గ్రహించాడు. అతనిని చూసి, <span class='wj'>“బాగవ్వాలని కోరిక ఉందా?”</span> అని అడిగాడు.  <span class="verse" id="V7">7&#160;</span>అప్పుడు ఆ రోగి, “అయ్యా, దేవదూత నీటిని కదిలించినప్పుడు నన్ను కోనేటిలో దించడానికి ఎవరూ లేరు. నేను సర్దుకుని దిగేంతలో నాకంటే ముందు మరొకడు దిగుతాడు” అని జవాబిచ్చాడు.  <span class="verse" id="V8">8&#160;</span>యేసు, <span class='wj'>“నువ్వు లేచి నీ చాప తీసుకుని నడిచి వెళ్ళు”</span> అని అతనితో చెప్పాడు.  <span class="verse" id="V9">9&#160;</span>వెంటనే ఆ వ్యక్తి బాగుపడి తన పడక తీసుకుని నడవడం మొదలు పెట్టాడు. </div><div class='p'>ఆ రోజు విశ్రాంతి దినం.  <span class="verse" id="V10">10&#160;</span>అందుకని యూదా మత నాయకులు ఆ వ్యక్తితో, “ఈ రోజు విశ్రాంతి దినం. నువ్వు పరుపును మోయకూడదు కదా!” అన్నారు.  <span class="verse" id="V11">11&#160;</span>అందుకు ఆ వ్యక్తి, “నన్ను బాగుచేసిన వాడు <span class='wj'>‘నీ చాప ఎత్తుకుని నడువు’</span> అని నాకు చెప్పాడు” అన్నాడు.  <span class="verse" id="V12">12&#160;</span>అప్పుడు వారు, “నీకసలు నీ పరుపెత్తుకుని నడవమని చెప్పిందెవరు?” అని అతణ్ణి అడిగారు.  <span class="verse" id="V13">13&#160;</span>అయితే తనని బాగు చేసినదెవరో అతనికి తెలియదు. ఎందుకంటే అక్కడ ప్రజలంతా గుంపు కూడి ఉండడం వలన యేసు నెమ్మదిగా అక్కడి నుంచి వెళ్ళిపోయాడు. </div><div class='p'> <span class="verse" id="V14">14&#160;</span>ఆ తరువాత యేసు దేవాలయంలో అతణ్ణి చూశాడు. <span class='wj'>“చూడు, నీవు స్వస్థత పొందావు. ఇప్పుడు పాపం చేస్తే నీకు ఎక్కువ కీడు కలుగుతుంది. అందుకని ఇక పాపం చేయవద్దు.”</span> అని అతడితో చెప్పాడు.  <span class="verse" id="V15">15&#160;</span>వాడు యూదా నాయకుల దగ్గరికి వెళ్ళి తనను బాగు చేసింది యేసు అని చెప్పేశాడు. </div><div class='p'> <span class="verse" id="V16">16&#160;</span>ఈ పనులను యేసు విశ్రాంతి దినాన చేశాడు కాబట్టి యూదులు ఆయనను బాధించారు.  <span class="verse" id="V17">17&#160;</span>యేసు వారితో, <span class='wj'>“నా తండ్రి ఇప్పుడు కూడా పని చేస్తున్నాడు. నేను కూడా చేస్తున్నాను”</span> అన్నాడు.  <span class="verse" id="V18">18&#160;</span>ఆయన విశ్రాంతి దినాచారాన్ని భంగం చేయడం మాత్రమే కాక దేవుణ్ణి తండ్రి అని సంబోధించి తనను దేవునికి సమానుడిగా చేసుకున్నందుకు వారు ఆయనను చంపాలని మరింత గట్టి ప్రయత్నం చేశారు. </div><div class='p'> <span class="verse" id="V19">19&#160;</span>కాబట్టి యేసు వారికి ఇలా జవాబిచ్చాడు, <span class='wj'>“మీకు కచ్చితంగా చెబుతున్నాను. కుమారుడు తనంతట తానుగా ఏదీ చేయడు. తండ్రి దేనిని చేయడం చూస్తాడో దానినే కుమారుడు కూడా చేస్తాడు. ఎందుకంటే తండ్రి ఏది చేస్తాడో అదే కుమారుడు కూడా చేస్తాడు.</span>  <span class="verse" id="V20">20&#160;</span> <span class='wj'>తండ్రి కుమారుణ్ణి ప్రేమిస్తాడు కాబట్టి తాను చేసే పనులన్నిటినీ కుమారుడికి చూపిస్తున్నాడు. అంత మాత్రమే కాదు. ఆయన మీకందరికీ విభ్రాంతి కలిగేలా ఇంతకంటే గొప్ప సంగతులను కుమారుడికి చూపిస్తాడు.</span> </div><div class='p'> <span class="verse" id="V21">21&#160;</span> <span class='wj'>“తండ్రి చనిపోయిన వారిని లేపి ఎలా ప్రాణం ఇస్తాడో అలాగే కుమారుడు కూడా తనకు ఇష్టం అయిన వారిని బతికిస్తాడు.</span>  <span class="verse" id="V22">22&#160;</span> <span class='wj'>తండ్రి ఎవరికీ తీర్పు తీర్చడు కానీ అందరికీ తీర్పు తీర్చే సమస్త అధికారాన్ని ఆయన కుమారుడికి ఇచ్చాడు.</span>  <span class="verse" id="V23">23&#160;</span> <span class='wj'>దీని వల్ల తండ్రిని గౌరవించే అందరూ అదే విధంగా కుమారుణ్ణి కూడా గౌరవించాలి. కుమారుణ్ణి గౌరవించని వాడు ఆయనను పంపిన తండ్రిని కూడా గౌరవించడు.</span>  <span class="verse" id="V24">24&#160;</span> <span class='wj'>కచ్చితంగా చెబుతున్నాను. నా మాట విని నన్ను పంపించిన వానిలో విశ్వాసం ఉంచేవాడు నిత్యజీవం గలవాడు. అతనికి ఇక శిక్ష ఉండదు. అతడు మరణం నుండి జీవంలోకి దాటి వెళ్ళాడు.</span>  <span class="verse" id="V25">25&#160;</span> <span class='wj'>మీకు కచ్చితంగా చెబుతున్నాను. చనిపోయిన వారు దేవుని కుమారుడి స్వరం వినే సమయం రాబోతుంది. ఇప్పుడు వచ్చేసింది. ఆ స్వరాన్ని వినే వారు బతుకుతారు.</span> </div><div class='p'> <span class="verse" id="V26">26&#160;</span> <span class='wj'>తండ్రి ఎలా స్వయంగా జీవం కలిగి ఉన్నాడో అలాగే కుమారుడు కూడా స్వయంగా తనలో జీవం కలిగి ఉండడానికి కుమారుడికి అధికారం ఇచ్చాడు.</span>  <span class="verse" id="V27">27&#160;</span> <span class='wj'>అలాగే ఆయన కుమారుడికి తీర్పు తీర్చే అధికారం ఇచ్చాడు. ఆయన మనుష్య కుమారుడు కాబట్టి ఈ అధికారం ఇచ్చాడు.</span> </div><div class='s'>రెండు పునరుత్థానాలు </div><div class='p'> <span class="verse" id="V28">28&#160;</span> <span class='wj'>“దీనికి మీరు ఆశ్చర్యపడవద్దు. సమాధుల్లో ఉన్నవారు ఆయన స్వరాన్ని వినే కాలం వస్తుంది.</span>  <span class="verse" id="V29">29&#160;</span> <span class='wj'>అలా విన్నవారు బయటికి వస్తారు. మంచి చేసిన వారు జీవపు పునరుత్థానానికీ చెడు చేసిన వారు తీర్పు పునరుత్థానానికీ బయటకు వస్తారు.</span> </div><div class='p'> <span class="verse" id="V30">30&#160;</span> <span class='wj'>“నా అంతట నేనే దేనినీ చేయలేను. నేను విన్న దాని ప్రకారం తీర్పు తీరుస్తాను. నా స్వంత ఇష్టాన్ని నెరవేర్చుకోవాలని నేను చూడను గానీ నన్ను పంపిన వాని ఇష్టం నెరవేరాలని చూస్తాను. కాబట్టి నా తీర్పు న్యాయవంతంగా ఉంటుంది.</span>  <span class="verse" id="V31">31&#160;</span> <span class='wj'>నా గురించి నేనే సాక్ష్యం చెప్పుకుంటే అది సత్యం కాదు.</span>  <span class="verse" id="V32">32&#160;</span> <span class='wj'>నా గురించి సాక్షమిచ్చేవాడు మరొకడున్నాడు. నా గురించి ఆయన ఇచ్చే సాక్ష్యం సత్యమని నాకు తెలుసు.</span> </div><div class='s'>యేసును గురించి నాలుగు సాక్షాలు </div><div class='p'> <span class="verse" id="V33">33&#160;</span> <span class='wj'>“మీరు యోహాను దగ్గరికి కొందరిని పంపారు. అతడు సత్యాన్ని గురించి సాక్ష్యం చెప్పాడు.</span>  <span class="verse" id="V34">34&#160;</span> <span class='wj'>కానీ నేను పొందిన సాక్ష్యం మనుషులు ఇచ్చినది కాదు. మీ రక్షణ కోసం ఈ మాటలు చెబుతున్నాను.</span>  <span class="verse" id="V35">35&#160;</span> <span class='wj'>యోహాను మండుతూ ప్రకాశించే దీపంలా ఉండే వాడు. మీరు అతని వెలుగులో కొంతకాలం సంతోషించడానికి ఇష్టపడ్డారు.</span> </div><div class='p'> <span class="verse" id="V36">36&#160;</span> <span class='wj'>అయితే యోహాను నా గురించి చెప్పిన సాక్ష్యం కంటే గొప్ప సాక్ష్యం నాకుంది. నేను చేయడానికి నా తండ్రి నాకిచ్చిన పనులే ఆ సాక్ష్యం. ప్రస్తుతం నేను చేస్తున్న ఈ కార్యాలే తండ్రి నన్ను పంపాడని నా గురించి సాక్ష్యం చెబుతున్నాయి.</span>  <span class="verse" id="V37">37&#160;</span> <span class='wj'>నన్ను పంపిన తండ్రి తానే నాగురించి సాక్ష్యం ఇస్తున్నాడు. ఆయన స్వరాన్ని మీరు ఏనాడూ వినలేదు. ఆయన స్వరూపాన్నీ ఏనాడూ చూడలేదు.</span>  <span class="verse" id="V38">38&#160;</span> <span class='wj'>ఆయన పంపించిన వ్యక్తిని మీరు నమ్మలేదు కాబట్టి ఆయన వాక్కు మీలో నిలిచి లేదు.</span>  <span class="verse" id="V39">39&#160;</span> <span class='wj'>లేఖనాల్లో మీకు నిత్య జీవం ఉందనుకుని మీరు వాటిని పరిశోధిస్తున్నారు. కానీ అవే నా గురించి సాక్ష్యం ఇస్తున్నాయి.</span>  <span class="verse" id="V40">40&#160;</span> <span class='wj'>అయితే మీకు జీవం కలిగేలా నా దగ్గరికి రావడానికి మీరు ఇష్టపడడం లేదు.</span>  <span class="verse" id="V41">41&#160;</span> <span class='wj'>మనుషులు ఇచ్చే గౌరవాన్ని నేను స్వీకరించను.</span>  <span class="verse" id="V42">42&#160;</span> <span class='wj'>ఎందుకంటే దేవుని ప్రేమ మీలో లేదని నాకు తెలుసు.</span> </div><div class='p'> <span class="verse" id="V43">43&#160;</span> <span class='wj'>“నేను నా తండ్రి పేరిట వచ్చాను. మీరు నన్ను అంగీకరించలేదు. మరొకడు తన స్వంత పేరు ప్రతిష్టలతో మీ దగ్గరికి వస్తే మీరు వాణ్ణి అంగీకరిస్తారు.</span>  <span class="verse" id="V44">44&#160;</span> <span class='wj'>ఇతరుల నుండి కలిగే మెప్పును అంగీకరిస్తూ ఏకైక దేవుని నుండి కలిగే మెప్పును వెదకని మీరు ఎలా విశ్వసిస్తారు?</span>  <span class="verse" id="V45">45&#160;</span> <span class='wj'>నేను తండ్రి ముందు మీమీద నేరం మోపుతానని అనుకోవద్దు. మీ మీద నేరం మోపడానికి మరో వ్యక్తీ ఉన్నాడు. మీరు మీ ఆశలన్నీ పెట్టుకున్న మోషేయే మీ మీద నేరం మోపుతాడు.</span>  <span class="verse" id="V46">46&#160;</span> <span class='wj'>మీరు మోషేను నమ్మినట్టయితే నన్ను కూడా నమ్ముతారు. ఎందుకంటే మోషే నా గురించే రాశాడు.</span>  <span class="verse" id="V47">47&#160;</span> <span class='wj'>మీరు అతడు రాసిందే నమ్మకపోతే ఇక నా మాటలు ఎలా నమ్ముతారు?”</span> </div><ul class='tnav'>
<li><a href='index.htm'>యోహాను రాసిన సువార్త</a></li>
<li><a href='JHN04.htm'>&lt;</a></li>
<li><a href='JHN.htm'>5</a></li>
<li><a href='JHN06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
