<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 నిర్గమకాండం 6</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>నిర్గమకాండం</a></li>
<li><a href='EXO05.htm'>&lt;</a></li>
<li><a href='EXO.htm'>6</a></li>
<li><a href='EXO07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>యెహోవా తన ప్రజలను విడిపిస్తానని వాగ్దానం చేశాడు </div><div class='p'> <span class="verse" id="V1">1&#160;</span>అందుకు యెహోవా “ఫరోకు నేను చేయబోతున్నదంతా నువ్వు తప్పకుండా చూస్తావు. నా బలిష్ఠమైన హస్తం వల్ల అతడు వారిని బయటకు పంపించేలా చేస్తాను. నా హస్త బలం వల్లనే అతడు తన దేశం నుండి ప్రజలను వెళ్ళగొడతాడు.” </div><div class='p'> <span class="verse" id="V2">2&#160;</span>ఆయన ఇంకా మోషేతో ఇలా అన్నాడు “నేనే యెహోవాను.  <span class="verse" id="V3">3&#160;</span>నేను ‘<a href="#FN1" class="notemark">*<span class="popup"> ఎల్ షద్దాయ్</span></a>సర్వశక్తి గల దేవుడు’ అనే పేరుతో అబ్రాహాము ఇస్సాకు యాకోబులకు ప్రత్యక్షమయ్యాను. కాని, యెహోవా అనే నా పేరు నేను వారికి తెలియబరచలేదు.  <span class="verse" id="V4">4&#160;</span>వాళ్ళు పరాయి వారుగా నివాసం చేసిన కనాను దేశాన్ని వారికి ఇస్తానని నేను ఒప్పందం చేశాను.  <span class="verse" id="V5">5&#160;</span>ఐగుప్తీయులకు బానిసలుగా మారిన ఇశ్రాయేలు ప్రజల నిట్టూర్పులు విని నా నిబంధనను గుర్తు చేసుకున్నాను. </div><div class='p'> <span class="verse" id="V6">6&#160;</span>కాబట్టి నువ్వు ఇశ్రాయేలు ప్రజలతో ఇలా చెప్పు. నేనే యెహోవాను. ఐగుప్తీయుల బానిసత్వం కింద ఉన్న మీ కష్టాల నుండి మిమ్మల్ని విడిపిస్తాను. మిమ్మల్ని ఆ దేశం నుండి బయటకు రప్పిస్తాను. వాళ్లకు గొప్ప తీర్పు క్రియలు చూపి, నా చేతులు చాపి వారి బానిసత్వం కింద ఉన్న మిమ్మల్ని విడిపిస్తాను.  <span class="verse" id="V7">7&#160;</span>మిమ్మల్ని నా సొంత ప్రజగా నా చెంత చేర్చుకుని మీకు దేవుడైన యెహోవాగా ఉంటాను. అప్పుడు ఐగుప్తీయుల బానిసత్వం కింద నుండి మిమ్మల్ని విడిపించి బయటకు రప్పించిన మీ దేవుడనైన యెహోవాను నేనే అని మీరు తెలుసుకుంటారు.  <span class="verse" id="V8">8&#160;</span>అబ్రాహాము ఇస్సాకు యాకోబులకు ఇస్తానని నేను చెయ్యి ఎత్తి శపథం చేసిన దేశానికి మిమ్మల్ని రప్పిస్తాను. ఆ దేశాన్ని మీకు సొంతం చేస్తాను. నేను యెహోవాను.” </div><div class='p'> <span class="verse" id="V9">9&#160;</span>మోషే ఇశ్రాయేలు ప్రజలతో దేవుడు చెప్పినదంతా చెప్పాడు. అయితే వాళ్ళు తమ నిరాశ నిస్పృహల వల్ల, కఠినమైన బానిసత్వంలో కూరుకు పోయి ఉండడం వల్ల మోషే మాటలు లక్ష్యపెట్ట లేదు.  <span class="verse" id="V10">10&#160;</span>యెహోవా మోషేతో “నువ్వు రాజు ఆస్థానం లోకి వెళ్లి,  <span class="verse" id="V11">11&#160;</span>ఐగుప్తు రాజు ఫరోతో ఇశ్రాయేలు ప్రజలను అతని దేశం నుండి బయటకు పంపించమని చెప్పు” అన్నాడు. </div><div class='p'> <span class="verse" id="V12">12&#160;</span>అప్పుడు మోషే “ఇశ్రాయేలీయులు నా మాట వినకపోతే ఫరో ఎందుకు వింటాడు? నాకు <a href="#FN2" class="notemark">†<span class="popup"> అక్షరాలా సున్నతి లేని పెదవులు.</span></a>వాక్చాతుర్యం లేదు” అని యెహోవా సముఖంలో చెప్పాడు. </div><div class='s'>మోషే అహరోనుల వంశావళి </div><div class='p'> <span class="verse" id="V13">13&#160;</span>అప్పుడు యెహోవా మోషే అహరోనులతో “ఇశ్రాయేలు ప్రజలను ఐగుప్తు దేశం నుండి బయటికి తీసుకురావడానికి ఇశ్రాయేలు ప్రజల దగ్గరికి, ఫరో దగ్గరికి మీరు బయలుదేరి వెళ్ళాలి” అని ఆజ్ఞాపించాడు. </div><div class='p'> <span class="verse" id="V14">14&#160;</span>వారి వంశాల మూలపురుషులు వీరు: ఇశ్రాయేలు మొదటి కొడుకైన రూబేను కొడుకులు, హనోకు, పల్లు, హెస్రోను, కర్మీ. వీళ్ళు రూబేను కుటుంబాలు. </div><div class='p'> <span class="verse" id="V15">15&#160;</span>షిమ్యోను కొడుకులు యెమూయేలు, యామీను, ఓహదు, యాకీను, సోహరు, కనాను స్త్రీకి పుట్టిన షావూలు. వీళ్ళు షిమ్యోను కుటుంబాలు. </div><div class='p'> <span class="verse" id="V16">16&#160;</span>లేవి కొడుకులు వారి వారి వంశావళుల ప్రకారం గెర్షోను, కహాతు, మెరారి. లేవి 137 సంవత్సరాలు జీవించాడు. </div><div class='p'> <span class="verse" id="V17">17&#160;</span>గెర్షోను కొడుకులు వారి వారి వంశాల ప్రకారం లిబ్నీ, షిమీ. </div><div class='p'> <span class="verse" id="V18">18&#160;</span>కహాతు కొడుకులు అమ్రాము, ఇస్హారు, హెబ్రోను, ఉజ్జీయేలు. కహాతు 133 సంవత్సరాలు జీవించాడు. </div><div class='p'> <span class="verse" id="V19">19&#160;</span>మెరారి కొడుకులు మహలి, మూషి. వీళ్ళు తమ తమ వంశాల ప్రకారం లేవి కుటుంబాలు. </div><div class='p'> <span class="verse" id="V20">20&#160;</span>అమ్రాము తన తండ్రి సోదరి యోకెబెదును పెళ్లి చేసుకున్నాడు. వారికి అహరోను, మోషే పుట్టారు. అమ్రాము 137 సంవత్సరాలు జీవించాడు. </div><div class='p'> <span class="verse" id="V21">21&#160;</span>ఇస్హారు కొడుకులు కోరహు, నెపెగు, జిఖ్రీ. </div><div class='p'> <span class="verse" id="V22">22&#160;</span>ఉజ్జీయేలు కొడుకులు మిషాయేలు, ఎల్సాఫాను, సిత్రీ. </div><div class='p'> <span class="verse" id="V23">23&#160;</span>అహరోను అమ్మీనాదాబు కూతురు, నయస్సోను సహోదరి అయిన ఎలీషెబను పెళ్లి చేసుకున్నాడు. వారికి నాదాబు, అబీహు, ఎలియాజరు, ఈతామారు పుట్టారు. </div><div class='p'> <span class="verse" id="V24">24&#160;</span>కోరహు కొడుకులు అస్సీరు, ఎల్కానా, అబీయాసాపు. వీళ్ళు కోరహీయుల కుటుంబాలు. </div><div class='p'> <span class="verse" id="V25">25&#160;</span>అహరోను కొడుకు ఎలియాజరు పూతీయేలు కూతుళ్ళలో ఒకామెను పెళ్లి చేసుకున్నాడు. వారికి ఫీనెహాసు పుట్టాడు. వీళ్ళు తమ తమ కుటుంబాల ప్రకారం లేవీ వంశ నాయకులు. </div><div class='p'> <span class="verse" id="V26">26&#160;</span>ఇశ్రాయేలు ప్రజలను తమ వంశాల క్రమం ప్రకారం ఐగుప్తు దేశం నుండి బయటకు తీసుకురావాలని యెహోవా ఆజ్ఞాపించింది ఈ అహరోను మోషేలనే. </div><div class='p'> <span class="verse" id="V27">27&#160;</span>ఇశ్రాయేలు ప్రజలను ఐగుప్తు నుండి బయటికి పంపించాలని ఐగుప్తు రాజు ఫరోతో మాట్లాడిన మోషే, అహరోనులు వీరే. </div><div class='s'>మోషే అహరోనుల విధేయత </div><div class='p'> <span class="verse" id="V28">28&#160;</span>ఐగుప్తు దేశంలో యెహోవా మోషేతో మాట్లాడాడు.  <span class="verse" id="V29">29&#160;</span>“నేను యెహోవాను. యెహోవా నీతో చెప్పినది మొత్తం నువ్వు ఐగుప్తు రాజు ఫరోతో చెప్పు.”  <span class="verse" id="V30">30&#160;</span>అందుకు మోషే “నాకు వాక్చాతుర్యం లేదు. నా మాట ఫరో ఎలా వింటాడు?” అని యెహోవా సముఖంలో అన్నాడు. </div><ul class='tnav'>
<li><a href='index.htm'>నిర్గమకాండం</a></li>
<li><a href='EXO05.htm'>&lt;</a></li>
<li><a href='EXO.htm'>6</a></li>
<li><a href='EXO07.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V3">6:3</a>
 <span class="ft">ఎల్ షద్దాయ్</span></p>
<p class="f" id="FN2"><span class="notemark">†</span><a class="notebackref" href="#V12">6:12</a>
 <span class="ft">అక్షరాలా సున్నతి లేని పెదవులు.</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
