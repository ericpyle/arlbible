<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 జెకర్యా 7</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>జెకర్యా</a></li>
<li><a href='ZEC06.htm'>&lt;</a></li>
<li><a href='ZEC.htm'>7</a></li>
<li><a href='ZEC08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>సత్యం, కరుణా, ఉపవాసం </div><div class='p'> <span class="verse" id="V1">1&#160;</span>రాజైన దర్యావేషు పరిపాలనలో నాలుగవ సంవత్సరం కిస్లేవు అనే తొమ్మిదవ నెల నాలుగవ దినాన యెహోవా వాక్కు జెకర్యాకు వచ్చింది.  <span class="verse" id="V2">2&#160;</span>బేతేలువారు యెహోవాను బతిమాలుకోడానికి షెరెజెరును రెగెమ్మెలెకును వారితో బాటు వారి మనుషులను పంపించారు.  <span class="verse" id="V3">3&#160;</span>మందిరం దగ్గరనున్న యాజకులతో ప్రవక్తలతో “ఇన్ని సంవత్సరాలుగా మేము దుఃఖించినట్టు ఐదవ నెలలో ఉపవాసం ఉండి దుఃఖించమంటారా” అని మనవి చేశారు. </div><div class='p'> <span class="verse" id="V4">4&#160;</span>సేనల ప్రభువు యెహోవా వాక్కు నాకు ప్రత్యక్షమై చెప్పినదేమిటంటే, </div><div class='p'> <span class="verse" id="V5">5&#160;</span>“దేశప్రజలందరికీ, యాజకులకు నీవీ మాట తెలియజేయాలి. </div><div class='p'>జరిగిన ఈ డెబ్భై సంవత్సరాలు ఏటేటా ఐదవ నెలలో ఏడవ నెలలో మీరు ఉపవాసం ఉండి దుఃఖపడుతూ వచ్చారుగదా? </div><div class='p'>నా పట్ల భక్తితోనే ఉపవాసం ఉన్నారా? </div><div class='p'> <span class="verse" id="V6">6&#160;</span>మీరు ఆహారం తీసుకున్నప్పుడు స్వప్రయోజనానికే గదా తీసుకున్నారు? </div><div class='p'>మీరు పానం చేసినప్పుడు స్వప్రయోజనానికే గదా పానం చేశారు? </div><div class='p'> <span class="verse" id="V7">7&#160;</span>యెరూషలేములోనూ, దాని చుట్టూ ఉన్న పట్టణాల్లోనూ దక్షిణ దేశంలోనూ, పడమటి మైదాన భూముల్లోను ప్రజలు విస్తరించి క్షేమంగా ఉన్న కాలంలో పూర్వపు ప్రవక్తల ద్వారా యెహోవా ఇచ్చిన ఆజ్ఞలను మీరు మనస్సుకు తెచ్చుకో లేదు గదా?” </div><div class='p'> <span class="verse" id="V8">8&#160;</span>యెహోవా వాక్కు జెకర్యాకు ప్రత్యక్షమై చెప్పినదేమిటంటే, </div><div class='p'> <span class="verse" id="V9">9&#160;</span>“సేనల ప్రభువైన యెహోవా ఇలా ఆజ్ఞ ఇచ్చాడు. </div><div class='p'>సత్యాన్ననుసరించి తీర్పు తీర్చండి. </div><div class='p'>ఒకరిపట్ల ఒకరు కరుణా వాత్సల్యం కనపరచుకోండి. </div><div class='p'> <span class="verse" id="V10">10&#160;</span>వితంతువులను, తండ్రిలేని వారిని పరదేశులను దరిద్రులను బాధపెట్టకండి. మీ సోదరులకు హృదయంలో కీడు తలపెట్టకండి.” </div><div class='p'> <span class="verse" id="V11">11&#160;</span>అయితే వారు మూర్ఖులై వినకుండా చెవులు మూసుకున్నారు. </div><div class='p'> <span class="verse" id="V12">12&#160;</span>ధర్మశాస్త్రాన్ని గానీ, పూర్వికులైన ప్రవక్తల ద్వారా సేనల ప్రభువు యెహోవా తన ఆత్మ ప్రేరణచేత తెలియజేసిన మాటలను గానీ, వినకుండా హృదయాలను వజ్రాల వలె కఠిన పరచుకున్నారు. </div><div class='p'>కనుక సేనల ప్రభువు యెహోవా దగ్గర నుండి మహోగ్రత వారి మీదికి వచ్చింది. </div><div class='p'> <span class="verse" id="V13">13&#160;</span>కనుక సేనల ప్రభువు యెహోవా చెప్పేదేమిటంటే, </div><div class='p'>“నేను పిలిచినప్పుడు వారు ఆలకించ లేదు గనక వారు పిలిచినప్పుడు నేను ఆలకించను. </div><div class='p'> <span class="verse" id="V14">14&#160;</span>వారు ఎరుగని అన్య జనుల్లోకి నేను వారిని చెదరగొడతాను. </div><div class='p'>వారు తమ దేశాన్ని విడిచిన తరువాత అందులో ఎవరూ సంచరించకుండా అది పాడైపోతుంది. </div><div class='p'>ఈ విధంగా వారు మనోహరమైన తమ దేశానికి నాశనం తెచ్చి పెట్టుకున్నారు.” </div><ul class='tnav'>
<li><a href='index.htm'>జెకర్యా</a></li>
<li><a href='ZEC06.htm'>&lt;</a></li>
<li><a href='ZEC.htm'>7</a></li>
<li><a href='ZEC08.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
