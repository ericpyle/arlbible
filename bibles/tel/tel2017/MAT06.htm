<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 మత్తయి రాసిన సువార్త 6</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>మత్తయి రాసిన సువార్త</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>పర్వత ప్రసంగం-బాహ్యాచారాలపై విమర్శ </div><div class='p'> <span class="verse" id="V1">1&#160;</span> <span class='wj'>“మనుషులకు కనిపించేలా వారి ముందు మీ నీతి కార్యాలు చేయకుండా జాగ్రత్త పడండి. లేకపోతే పరలోకంలోని మీ తండ్రి దగ్గర మీకు ఏ ప్రతిఫలమూ రాదు.</span>  <span class="verse" id="V2">2&#160;</span> <span class='wj'>కాబట్టి దానం చేసేటప్పుడు వేషధారుల్లాగా మీ ముందు బాకా ఊదించుకోవద్దు. ప్రజలు తమను మెచ్చుకోవాలని ఈ కపట భక్తులు సమాజ మందిరాల్లో, వీధుల్లో అలా చేస్తారు. వారి పూర్తి ప్రతిఫలం వారికి దొరికిందని కచ్చితంగా చెబుతున్నాను.</span> </div><div class='p'> <span class="verse" id="V3">3&#160;</span> <span class='wj'>నీవైతే దానాలు చేసేటప్పుడు నీ కుడి చెయ్యి చేసేది నీ ఎడమ చేతికి తెలియనీయవద్దు.</span>  <span class="verse" id="V4">4&#160;</span> <span class='wj'>అప్పుడే నీ దానం గుప్తంగా ఉంటుంది. ఏకాంతంలో చేసే వాటిని చూసే నీ తండ్రి నీకు ప్రతిఫలమిస్తాడు.</span>  <span class="verse" id="V5">5&#160;</span> <span class='wj'>మీరు ప్రార్థన చేసేటప్పుడు కపట వేషధారుల్లాగా ఉండవద్దు. మనుషులకు కనబడాలని సమాజ మందిరాల్లో, వీధుల మూలల్లో నిలిచి ప్రార్థన చేయడం వారికి ఇష్టం. వారు తమ ప్రతిఫలం పొందారని కచ్చితంగా చెబుతున్నాను.</span> </div><div class='p'> <span class="verse" id="V6">6&#160;</span> <span class='wj'>నీవు ప్రార్థన చేసేటప్పుడు, నీ లోపలి గదిలోకి వెళ్ళి తలుపు వేసుకుని, రహస్యంగా తండ్రికి ప్రార్థన చెయ్యి. అప్పుడు రహస్యంగా చూసే నీ తండ్రి నీకు ప్రతిఫలమిస్తాడు.</span>  <span class="verse" id="V7">7&#160;</span> <span class='wj'>అంతే కాక మీరు ప్రార్థన చేసేటప్పుడు యూదేతరుల్లాగా వృథా మాటలు పదే పదే పలక వద్దు. చాలా ఎక్కువ మాట్లాడితేనే దేవుడు వింటాడని వారు అనుకుంటారు.</span> </div><div class='s'>ప్రార్థన గురించి సరికొత్త ఉపదేశం </div><div class='r'><a href='LUK11.htm#V1'>లూకా 11:1-3</a> </div><div class='p'> <span class="verse" id="V8">8&#160;</span> <span class='wj'>కాబట్టి మీరు వారిలాగా ఉండొద్దు. మీరు మీ తండ్రిని అడగక ముందే మీకు ఏం అవసరమో ఆయనకు తెలుసు.</span>  <span class="verse" id="V9">9&#160;</span> <span class='wj'>కాబట్టి మీరు ఇలా ప్రార్థన చేయండి.</span> </div><div class='q'><span class='wj'>“పరలోకంలో ఉన్న మా తండ్రీ, నీ నామం పవిత్రంగా ఉండు గాక.</span> </div><div class='q'> <span class="verse" id="V10">10&#160;</span> <span class='wj'>నీ రాజ్యం వస్తుంది గాక.</span> </div><div class='q'><span class='wj'>పరలోకంలో నీ ఇష్టం ఎలా నెరవేరుతున్నదో అలాగే భూమి మీద కూడా నెరవేరు గాక.</span> </div><div class='q'> <span class="verse" id="V11">11&#160;</span> <span class='wj'>మా అనుదిన ఆహారం ఈ రోజు మాకు దయచెయ్యి.</span> </div><div class='q'> <span class="verse" id="V12">12&#160;</span> <span class='wj'>మాకు రుణపడి ఉన్న వారిని మేము క్షమించినట్టు మా రుణాలు క్షమించు.</span> </div><div class='q'> <span class="verse" id="V13">13&#160;</span> <span class='wj'>మేము పరీక్షల పాలు కాకుండా దుష్టుని నుండి తప్పించు.”</span> </div><div class='p'> <span class="verse" id="V14">14&#160;</span> <span class='wj'>“మనుషుల అతిక్రమాలను మీరు క్షమిస్తే పరలోకంలో ఉన్న మీ తండ్రి కూడా మీ అతిక్రమాలను క్షమిస్తాడు.</span>  <span class="verse" id="V15">15&#160;</span> <span class='wj'>మీరు మనుషుల అక్రమాలను క్షమించకపోతే మీ తండ్రి కూడా మీ అక్రమాలను క్షమించడు.</span> </div><div class='p'> <span class="verse" id="V16">16&#160;</span> <span class='wj'>మీరు ఉపవాసం చేసేటప్పుడు దొంగ భక్తుల్లాగా మీ ముఖాలు నీరసంగా పెట్టుకోవద్దు. తాము ఉపవాసం చేస్తున్నట్టు మనుషులకు కనబడాలని వారు తమ ముఖాలను వికారం చేసుకుంటారు. వారు తమ ప్రతిఫలం పొందారని కచ్చితంగా చెబుతున్నాను.</span>  <span class="verse" id="V17">17&#160;</span> <span class='wj'>నువ్వు ఉపవాసం ఉన్నపుడు ఉపవాసమున్నట్టు మనుషులకి కనబడాలని కాకుండా, ఏకాంతంలో ఉన్న తండ్రికే కనబడాలని, తలకు నూనె రాసుకుని ముఖం కడుక్కో.</span>  <span class="verse" id="V18">18&#160;</span> <span class='wj'>అప్పుడు ప్రజలకు కాక, రహస్యంలో ఉన్న నీ తండ్రికే కనబడతావు. అప్పుడు రహస్యంలో చూస్తున్న నీ తండ్రి నీకు ప్రతిఫలమిస్తాడు.</span> </div><div class='p'> <span class="verse" id="V19">19&#160;</span> <span class='wj'>“భూమి మీద మీకోసం సంపద కూడబెట్టుకోవద్దు. ఇక్కడ చెదలూ తుప్పూ తినివేస్తాయి. దొంగలు పడి దోచుకుంటారు.</span>  <span class="verse" id="V20">20&#160;</span> <span class='wj'>పరలోకంలో మీ కోసం సంపద కూడబెట్టుకోండి. అక్కడ చెదలుగానీ, తుప్పుగానీ తినివేయవు. దొంగలు పడి దోచుకోరు.</span>  <span class="verse" id="V21">21&#160;</span> <span class='wj'>ఎందుకంటే నీ సంపద ఎక్కడ ఉంటుందో అక్కడే నీ మనసూ ఉంటుంది.</span> </div><div class='p'> <span class="verse" id="V22">22&#160;</span> <span class='wj'>“శరీరానికి దీపం కన్ను. కాబట్టి నీ కన్ను బాగుంటే నీ శరీరమంతా వెలుగుతో నిండి ఉంటుంది.</span>  <span class="verse" id="V23">23&#160;</span> <span class='wj'>నీ కన్ను పాడైతే నీ శరీరమంతా చీకటితో నిండి ఉంటుంది. అందుచేత నీలో ఉన్న వెలుగే చీకటి అయితే ఆ చీకటి ఎంత భయంకరమైనదో కదా!</span> </div><div class='p'> <span class="verse" id="V24">24&#160;</span> <span class='wj'>ఇద్దరు యజమానులకు ఎవరూ సేవ చేయలేరు. అతడు ఒకణ్ణి ద్వేషించి మరొకణ్ణి ప్రేమిస్తాడు. లేకపోతే ఒకడికి కట్టుబడి మరొకణ్ణి చిన్నచూపు చూస్తాడు. అలాగే దేవునికీ సంపదకూ ఒకేసారి సేవ చేయడం కుదరదు.</span> </div><div class='s'>దిగులుకు విరుగుడు-తండ్రిపై నమ్మకం </div><div class='p'> <span class="verse" id="V25">25&#160;</span> <span class='wj'>“అందువల్ల నేను మీతో చెప్పేదేమంటే, ‘ఏమి తినాలి? ఏమి తాగాలి?’ అని మీ జీవితాన్ని గురించి గానీ, ‘ఏమి కట్టుకోవాలి?’ అని మీ శరీరం గురించి గానీ బెంగ పెట్టుకోవద్దు. తిండి కంటే జీవితమూ బట్టల కంటే శరీరమూ ఎక్కువే కదా!</span>  <span class="verse" id="V26">26&#160;</span> <span class='wj'>ఎగిరే పక్షులను చూడండి. అవి విత్తనాలు నాటవు, కోత కోయవు, కొట్లలో ధాన్యం కూర్చుకోవు. అయినా మీ పరలోకపు తండ్రి వాటిని పోషిస్తున్నాడు. మీరు వాటికంటే ఎంతో విలువైన వారు కాదా?</span> </div><div class='p'> <span class="verse" id="V27">27&#160;</span> <span class='wj'>ఆందోళనపడి మీలో ఎవరు తన జీవితకాలాన్ని కాస్త పొడిగించుకోగలడు?</span>  <span class="verse" id="V28">28&#160;</span> <span class='wj'>బట్టల గురించి మీకు ఎందుకంత దిగులు? పొలాల్లో గడ్డిపూలు ఎలా పూస్తున్నాయో ఆలోచించండి. అవి పని చేయవు, బట్టలు నేయవు.</span>  <span class="verse" id="V29">29&#160;</span> <span class='wj'>అయినా నేనంటాను, తన వైభవమంతటితో ఉన్న సొలొమోను రాజుకు సైతం వీటిలో ఒక్క దానికున్నంత అలంకారం లేదు.</span>  <span class="verse" id="V30">30&#160;</span> <span class='wj'>ఈ రోజు ఉండి రేపు పొయ్యిలో వేసే పొలంలోని గడ్డిని దేవుడు ఇంతగా అలంకరిస్తుంటే, అల్ప విశ్వాసులారా, ఆయన మరింకెంతగా మిమ్మల్ని అలంకరిస్తాడో గదా!</span> </div><div class='p'> <span class="verse" id="V31">31&#160;</span> <span class='wj'>కాబట్టి ఏమి తినాలో ఏమి తాగాలో ఏమి కట్టుకోవాలో అని దిగులు పడొద్దు.</span>  <span class="verse" id="V32">32&#160;</span> <span class='wj'>దేవుడంటే తెలియని వారు వీటి కోసం తాపత్రయ పడతారు. ఇవన్నీ మీకు అవసరమని మీ పరలోకపు తండ్రికి తెలుసు.</span>  <span class="verse" id="V33">33&#160;</span> <span class='wj'>అయితే మీరు మొట్ట మొదట దేవుని రాజ్యాన్నీ ఆయన నీతినీ వెదకండి. అప్పుడు ఆయన వీటన్నిటినీ మీకు అందిస్తాడు.</span>  <span class="verse" id="V34">34&#160;</span> <span class='wj'>కాబట్టి రేపటి విషయం దిగులు పడవద్దు. దాని సంగతి అదే చూసుకుంటుంది. ఏ రోజు కష్టం ఆ రోజుకు చాలు.</span> </div><ul class='tnav'>
<li><a href='index.htm'>మత్తయి రాసిన సువార్త</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
