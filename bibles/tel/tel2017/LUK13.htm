<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 లూకా రాసిన సువార్త 13</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>లూకా రాసిన సువార్త</a></li>
<li><a href='LUK12.htm'>&lt;</a></li>
<li><a href='LUK.htm'>13</a></li>
<li><a href='LUK14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>ఇతరులను వేలెత్తి చూపకూడదు </div><div class='p'> <span class="verse" id="V1">1&#160;</span>కొందరు గలిలయ ప్రజలు ఆలయంలో బలులర్పిస్తుంటే పిలాతు తన సైనికులను పంపి వారిని క్రూరంగా చంపించాడు. కొద్ది కాలం క్రితమే జరిగిన ఈ సంగతిని కొందరు యేసుకు తెలియజేశారు.  <span class="verse" id="V2">2&#160;</span>అప్పుడు ఆయన వారితో ఇలా అన్నాడు, <span class='wj'>“ఈ గలిలయులు ఇలా దారుణంగా చనిపోయారు కాబట్టి వీళ్ళు మిగిలిన గలిలయుల కంటే పాపులని మీరు అనుకుంటున్నారా?</span>  <span class="verse" id="V3">3&#160;</span> <span class='wj'>కారని మీతో చెబుతున్నాను. మీరు మారుమనస్సు పొందకపోతే మీరు కూడా అలాగే నశిస్తారు.</span> </div><div class='p'> <span class="verse" id="V4">4&#160;</span> <span class='wj'>అలాగే సిలోయంలో గోపురం కింద పడి చనిపోయిన పద్దెనిమిది మంది సంగతేంటి? వారు యెరూషలేములో నివాసమున్న వారందరి కంటే అపరాధులని అనుకుంటున్నారా?</span>  <span class="verse" id="V5">5&#160;</span> <span class='wj'>కానే కాదని మీతో చెబుతున్నా. మీరు మారుమనస్సు పొందకపోతే మీరు కూడా అలాగే నశిస్తారు.”</span> </div><div class='s'>పండ్లు లేని అంజూరు చెట్టు (యెషయా 5:1-7. మత్తయి 21:18-20) </div><div class='p'> <span class="verse" id="V6">6&#160;</span>తరవాత ఆయన వారితో ఈ ఉపమానం చెప్పాడు, <span class='wj'>“ఒక మనిషి తన ద్రాక్షతోటలో ఒక అంజూరు చెట్టు నాటాడు. అతడు దాని పండ్లు వెదకడానికి వచ్చి చూస్తే అతనికి పండ్లేమీ కనిపించలేదు.</span>  <span class="verse" id="V7">7&#160;</span> <span class='wj'>దాంతో అతడు తోటమాలిని పిలిచి అతనితో, ‘మూడేళ్ళ నుండి నేను ఈ అంజూరు చెట్టు పండ్ల కోసం వస్తున్నాను గానీ నాకేమీ దొరకడం లేదు. దీన్ని నరికెయ్యి. దీని వల్ల భూమి కూడా ఎందుకు వృధా కావాలి’ అన్నాడు.</span>  <span class="verse" id="V8">8&#160;</span> <span class='wj'>అయితే ఆ తోటమాలి, ‘అయ్యా, నేను దాని చుట్టూ తవ్వి, ఎరువు వేస్తాను. అందుకని ఈ సంవత్సరం కూడా దీన్ని ఉండనియ్యి,</span>  <span class="verse" id="V9">9&#160;</span> <span class='wj'>అది ఫలిస్తే సరే, లేకపోతే నరికించి వెయ్యి’</span> అన్నాడు.” </div><div class='s'>ఒక స్త్రీకి స్వస్థత </div><div class='p'> <span class="verse" id="V10">10&#160;</span>ఒక విశ్రాంతి దినం ఆయన ఒక సమాజ మందిరంలో బోధిస్తున్నాడు.  <span class="verse" id="V11">11&#160;</span>బలహీనపరచే దయ్యం పట్టిన ఒక స్త్రీ పద్దెనిమిది ఏళ్ళుగా అక్కడ ఉంది. ఆమె నడుం వంగిపోయి ఎంత మాత్రమూ సరిగ్గా నిలబడలేక పోతూ ఉంది.  <span class="verse" id="V12">12&#160;</span>యేసు ఆమెను చూసి, తన దగ్గరికి రమ్మని పిలిచి, <span class='wj'>“అమ్మా, నీ బలహీనత నుండి విడుదల పొందావు”</span> అని ఆమెతో చెప్పి  <span class="verse" id="V13">13&#160;</span>ఆమె మీద చేతులుంచాడు. వెంటనే ఆమె చక్కగా నిలబడి దేవుణ్ణి మహిమ పరిచింది. </div><div class='p'> <span class="verse" id="V14">14&#160;</span>యేసు విశ్రాంతి దినాన స్వస్థపరచాడని ఆ సమాజ మందిరం అధికారి మండిపడ్డాడు. అతడు జనసమూహాన్ని చూసి, “పని చేయడానికి ఆరు రోజులున్నాయి కదా, ఆ రోజుల్లోనే వచ్చి స్వస్థత పొందండి. విశ్రాంతి దినం మాత్రం రావద్దు” అని చెప్పాడు.  <span class="verse" id="V15">15&#160;</span>అందుకు ప్రభువు, <span class='wj'>“కపటులారా, మీలో ప్రతివాడూ విశ్రాంతిదినాన తన ఎద్దునైనా గాడిద నైనా గాడి దగ్గరనుంచి విప్పి, తోలుకుపోయి నీళ్ళు పెడతాడా లేదా.</span>  <span class="verse" id="V16">16&#160;</span> <span class='wj'>ఇదిగో, పద్దెనిమిది ఏళ్ళ నుండి సాతాను బంధించిన అబ్రాహాము కుమార్తె అయిన ఈమెను విశ్రాంతి దినాన ఈ బంధకాల నుండి విడిపించకూడదా?”</span> అన్నాడు. </div><div class='p'> <span class="verse" id="V17">17&#160;</span>ఆయన ఈ మాటలు అన్నప్పుడు ఆయనను ఎదిరించిన వారంతా సిగ్గుపడ్డారు. అయితే జనసమూహమంతా ఆయన చేసిన గొప్ప కార్యాలను చూసి సంతోషించారు. </div><div class='s'>ఆవగింజ ఉపమానం </div><div class='r'><a href='MAT13.htm#V1'>మత్తయి 13:31</a>, <a href='MAT13.htm#V1'>32</a>; <a href='MRK04.htm#V1'>మార్కు 4:30-32</a> </div><div class='p'> <span class="verse" id="V18">18&#160;</span>ఆయన ఇలా అన్నాడు, <span class='wj'>“దేవుని రాజ్యం ఎలా ఉంటుంది? దాన్ని దేనితో పోల్చగలం?</span>  <span class="verse" id="V19">19&#160;</span> <span class='wj'>అది ఒక వ్యక్తి తన తోటలో వేసిన ఆవగింజ లాగా ఉంది. అది పెరిగి పెద్ద చెట్టు అయింది. ఆకాశంలోని పక్షులు దాని కొమ్మలపై నివసించాయి.”</span> </div><div class='s'>పొంగజేసే పదార్థం ఉపమానం </div><div class='r'><a href='MAT13.htm#V1'>మత్తయి 13:33</a> </div><div class='p'> <span class="verse" id="V20">20&#160;</span>మళ్ళీ ఆయన, <span class='wj'>“దేవుని రాజ్యాన్ని దేనితో పోల్చగలం?</span>  <span class="verse" id="V21">21&#160;</span> <span class='wj'>ఒక స్త్రీ మూడు కుంచాల పిండి పొంగడానికి, దానిలో వేసే పుల్లని పిండిలాగా ఉంది”</span> అన్నాడు. </div><div class='s'>యెరూషలేము మార్గంలో బోధనలు </div><div class='p'> <span class="verse" id="V22">22&#160;</span>ఆయన యెరూషలేముకు ప్రయాణమై దారిలోని పట్టణాల్లో గ్రామాల్లో సంచరించి ప్రజలకు బోధించాడు.  <span class="verse" id="V23">23&#160;</span>ఒకడు, “ప్రభూ, రక్షణ పొందేది కొద్ది మందేనా?” అని ఆయనను అడిగాడు.  <span class="verse" id="V24">24&#160;</span>దానికి ప్రభువు ఇలా జవాబిచ్చాడు, <span class='wj'>“ఇరుకు ద్వారం గుండా ప్రవేశించడానికి తీవ్ర ప్రయత్నం చెయ్యండి. చాలా మంది ప్రవేశించడానికి ప్రయత్నిస్తారుగానీ వారి వల్ల కాదని చెబుతున్నాను.</span>  <span class="verse" id="V25">25&#160;</span> <span class='wj'>ఇంటి యజమాని తలుపు వేసుకున్న తరువాత మీరు బయట నిలబడి తలుపు కొడుతూ, ‘అయ్యా, దయచేసి తలుపు తెరవండి’ అని ప్రార్థిస్తే</span>  <span class="verse" id="V26">26&#160;</span> <span class='wj'>ఆయన, ‘మీరు ఎవరో, ఎక్కడి వారో నాకు తెలియదు’ అని మీతో అంటాడు. అప్పుడు మీరు, ‘నీ ఎదుటనే మేము తిన్నాం, తాగాం, మా వీధుల్లో నువ్వు ప్రచారం చేశావు కదా’ అంటారు.</span>  <span class="verse" id="V27">27&#160;</span> <span class='wj'>అప్పుడు ఆయన, ‘మళ్ళీ చెబుతున్నా, మీరు ఎక్కడి వారో నాకు తెలియదు. మీరంతా అక్రమాలు చేసేవారు. నా దగ్గరనుంచి పొండి’ అంటాడు.</span> </div><div class='p'> <span class="verse" id="V28">28&#160;</span> <span class='wj'>అబ్రాహాము ఇస్సాకు యాకోబు, ప్రవక్తలందరూ దేవుని రాజ్యంలో ఉండటం, మిమ్మల్ని బయటకు తోసివేయడం చూసి మీరు ఏడుస్తూ పండ్లు కొరుకుతారు.</span>  <span class="verse" id="V29">29&#160;</span> <span class='wj'>ఇంకా ప్రజలు తూర్పు నుండీ పడమర నుండీ ఉత్తరం నుండీ దక్షిణం నుండీ వచ్చి, దేవుని రాజ్యంలో భోజనానికి కూర్చుంటారు.</span>  <span class="verse" id="V30">30&#160;</span> <span class='wj'>ఇదిగో వినండి, చివరి వారు మొదటి వారవుతారు, అలాగే మొదటివారు చివరి వారవుతారు.”</span> </div><div class='p'> <span class="verse" id="V31">31&#160;</span> <span class='wj'>అదే రోజున కొందరు పరిసయ్యులు వచ్చి, “నువ్వు ఇక్కడినుంచి వెంటనే వెళ్ళిపో. ఎందుకంటే హేరోదు నిన్ను చంపాలని చూస్తున్నాడు” అని ఆయనతో చెప్పారు.</span>  <span class="verse" id="V32">32&#160;</span>ఆయన వారిని చూసి, <span class='wj'>“మీరు వెళ్ళి, ఆ గుంట నక్కతో ఇలా చెప్పండి, ఇదిగో ఈ రోజూ, రేపూ నేను దయ్యాలను వెళ్ళగొడతాను. రోగులను స్వస్థ పరుస్తాను. మూడవ రోజున నా గమ్యం నేను చేరుకుంటాను.</span>  <span class="verse" id="V33">33&#160;</span> <span class='wj'>అయితే ఈ రోజూ రేపూ ఆ తరువాత కూడా నేను యెరూషలేముకు నా ప్రయాణం కొనసాగించాల్సిందే. ఎందుకంటే యెరూషలేముకు బయట ప్రవక్త హతం కావడం జరగదు.</span> </div><div class='s'>యెరూషలేము కోసం యేసు విలాపం </div><div class='r'><a href='MAT23.htm#V1'>మత్తయి 23:37-39</a>; <a href='LUK19.htm#V1'>లూకా 19:41-44</a> </div><div class='p'> <span class="verse" id="V34">34&#160;</span> <span class='wj'>“యెరూషలేమా, ఓ యెరూషలేమా, ప్రవక్తలను చంపుతూ నీ దగ్గరికి పంపిన వారిని రాళ్ళతో కొడుతూ ఉండే పట్టణమా, కోడి తన పిల్లలను రెక్కల కింద ఎలా చేర్చుకుంటుందో ఆలాగే నేను నీ పిల్లలను చేర్చుకోవాలని ఎన్నోసార్లు ఇష్టపడ్డాను. కాని నువ్వు కలిసి రాలేదు.</span>  <span class="verse" id="V35">35&#160;</span> <span class='wj'>ఇదిగో విను! నీ ఇల్లు నీకు పాడుగా విడిచి పెడుతున్నాను. ‘ప్రభువు పేరిట వచ్చే వాడు ధన్యుడు’ అని నువ్వు చెప్పేంతవరకూ నన్ను మళ్ళీ చూడవని నీతో కచ్చితంగా చెబుతున్నాను,” </span> అన్నాడు. </div><ul class='tnav'>
<li><a href='index.htm'>లూకా రాసిన సువార్త</a></li>
<li><a href='LUK12.htm'>&lt;</a></li>
<li><a href='LUK.htm'>13</a></li>
<li><a href='LUK14.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
