<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 మత్తయి రాసిన సువార్త 26</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>మత్తయి రాసిన సువార్త</a></li>
<li><a href='MAT25.htm'>&lt;</a></li>
<li><a href='MAT.htm'>26</a></li>
<li><a href='MAT27.htm'>&gt;</a></li>
</ul>
<div class="main">
 
<div class='chapterlabel' id="V0"> 26</div><div class='s'>యేసు వధకై యూదు నాయకుల కుట్ర </div><div class='r'><a href='MRK14.htm#V1'>మార్కు 14:1-2</a>; <a href='LUK22.htm#V1'>లూకా 22:1-2</a> </div><div class='p'> <span class="verse" id="V1">1&#160;</span>యేసు ఈ మాటలు చెప్పడం ముగించిన తరువాత ఆయన తన శిష్యులతో,  <span class="verse" id="V2">2&#160;</span> <span class='wj'>“రెండు రోజుల తరువాత పస్కా పండగ వస్తుందని మీకు తెలుసు. అప్పుడు మనుష్య కుమారుణ్ణి సిలువ వేయడానికి అప్పగిస్తారు”</span> అని చెప్పాడు. </div><div class='p'> <span class="verse" id="V3">3&#160;</span>ఆ సమయంలోనే ముఖ్య యాజకులు, ప్రజల పెద్దలు కయప అనే ప్రధాన యాజకుడి నివాసంలో సమావేశమయ్యారు.  <span class="verse" id="V4">4&#160;</span>వారంతా ఏకమై కుట్ర చేసి యేసును పట్టుకుని, చంపాలని కుయుక్తులు పన్నారు.  <span class="verse" id="V5">5&#160;</span>అయితే ప్రజల్లో అల్లరి జరుగుతుందేమో అని “పండగ సమయంలో వద్దు” అని చెప్పుకున్నారు. </div><div class='s'>బేతనీ మరియ యేసుకు చేసిన అభిషేకం </div><div class='r'><a href='MRK14.htm#V1'>మార్కు 14:3-9</a>; <a href='JHN12.htm#V1'>యోహా 12:1-8</a> </div><div class='p'> <span class="verse" id="V6">6&#160;</span>యేసు బేతనీలో కుష్టురోగి సీమోను ఇంట్లో ఉన్నాడు.  <span class="verse" id="V7">7&#160;</span>ఆ సమయంలో ఒక స్త్రీ పాలరాతి సీసాలో బాగా ఖరీదైన అత్తరు తెచ్చి, ఆయన భోజనానికి కూర్చుని ఉన్నప్పుడు ఆయన తలమీద ఆ అత్తరు పోసింది.  <span class="verse" id="V8">8&#160;</span>అది చూసి శిష్యులకు కోపం వచ్చింది. వారు ఆమెతో, “ఎంత నష్టం!  <span class="verse" id="V9">9&#160;</span>దీన్ని మంచి ధరకు అమ్మి ఆ సొమ్మును పేదలకు దానం చెయ్యవచ్చు కదా?” అన్నారు.  <span class="verse" id="V10">10&#160;</span>యేసు ఆ సంగతి గ్రహించి, <span class='wj'>“ఈ స్త్రీని ఎందుకు ఇబ్బంది పెడుతున్నారు? ఈమె నా విషయంలో ఒక మంచి పని చేసింది.</span>  <span class="verse" id="V11">11&#160;</span> <span class='wj'>బీదవారు మీ దగ్గర ఎప్పుడూ ఉంటారు. కానీ నేను ఎల్లకాలం మీతో ఉండను.</span>  <span class="verse" id="V12">12&#160;</span> <span class='wj'>ఈమె ఈ అత్తరు నా శరీరంపై పోసి నా భూస్థాపన కోసం సిద్ధం చేసింది.</span>  <span class="verse" id="V13">13&#160;</span> <span class='wj'>నేను కచ్చితంగా చెప్పేదేమంటే, ఈ లోకమంతటిలో సువార్త ప్రకటన ఎక్కడెక్కడ జరుగుతుందో అక్కడ ఈమెనూ, ఈమె చేసిన పనినీ అందరూ గుర్తు చేసుకుని ప్రశంసిస్తారు.”</span> </div><div class='s'>యూదు నాయకులతో ఇస్కరియోతు యూదా లాలూచీ </div><div class='r'><a href='MRK14.htm#V1'>మార్కు 14:10-11</a>; <a href='LUK22.htm#V1'>లూకా 22:3-6</a> </div><div class='p'> <span class="verse" id="V14">14&#160;</span>అప్పుడు పన్నెండు మందిలో ఒకడైన ఇస్కరియోతు యూదా, ప్రధాన యాజకుల దగ్గరికి వెళ్ళాడు.  <span class="verse" id="V15">15&#160;</span>“యేసును మీకు పట్టిస్తే నాకేమిస్తారు?” అని అతడు వారినడిగాడు. వారు ముప్ఫై వెండి నాణాలు లెక్కపెట్టి అతనికి ఇచ్చారు.  <span class="verse" id="V16">16&#160;</span>అతడు అప్పటి నుండి ఆయనను వారికి పట్టివ్వడానికి తగిన సమయం కోసం ఎదురు చూస్తున్నాడు. </div><div class='s'>పస్కా ఏర్పాట్లు </div><div class='r'><a href='MRK14.htm#V1'>మార్కు 14:12-16</a>; <a href='LUK22.htm#V1'>లూకా 22:7-13</a> </div><div class='p'> <span class="verse" id="V17">17&#160;</span>పొంగని రొట్టెల పండగలో మొదటి రోజు శిష్యులు యేసు దగ్గరికి వచ్చి, “మనం పస్కా భోజనాన్ని ఆచరించడానికి ఏర్పాట్లు ఎక్కడ చేయమంటావు?” అని అడిగారు.  <span class="verse" id="V18">18&#160;</span>అందుకాయన, <span class='wj'>“మీరు పట్టణంలో ఫలాని వ్యక్తి దగ్గరికి వెళ్ళి, నా కాలం సమీపించింది. నా శిష్యులతో కలిసి నీ ఇంట్లో పస్కా భోజనం చేస్తాను, అని మా గురువు అంటున్నాడని అతనితో చెప్పండి”</span> అన్నాడు.  <span class="verse" id="V19">19&#160;</span>యేసు తమకు ఆజ్ఞాపించిన ప్రకారం చేసి శిష్యులు పస్కాను సిద్ధం చేశారు. </div><div class='s'>చివరి భోజనం </div><div class='r'><a href='MRK14.htm#V1'>మార్కు 14:17-21</a>; <a href='LUK22.htm#V1'>లూకా 22:14-20</a>; 24-30; <a href='JHN13.htm#V1'>యోహా 13:2-30</a> </div><div class='p'> <span class="verse" id="V20">20&#160;</span>సాయంకాలం యేసు తన పన్నెండు మంది శిష్యులతో భోజనానికి కూర్చున్నాడు.  <span class="verse" id="V21">21&#160;</span>వారు భోజనం చేస్తుండగా ఆయన, <span class='wj'>“మీలో ఒకడు నన్ను శత్రువులకు అప్పగిస్తాడని మీతో కచ్చితంగా చెబుతున్నాను”</span> అన్నాడు.  <span class="verse" id="V22">22&#160;</span>అందుకు వారు చాలా దుఃఖంలో మునిగిపోయారు. ప్రతి ఒక్కడూ, “ప్రభూ, అది నేనా?” అని ఆయనను అడగడం ప్రారంభించారు.  <span class="verse" id="V23">23&#160;</span>ఆయన, <span class='wj'>“నాతో కలిసి పాత్రలో చెయ్యి ముంచి భోజనం చేసేవాడే నన్ను పట్టిస్తాడు.</span> </div><div class='p'> <span class="verse" id="V24">24&#160;</span> <span class='wj'>మనుష్య కుమారుణ్ణి గురించి రాసి ఉన్న ప్రకారం ఆయన చనిపోవలసిందే గాని ఆయనను ఎవరు పట్టిస్తాడో ఆ వ్యక్తికి యాతన తప్పదు. ఆ వ్యక్తి అసలు పుట్టి ఉండకపోతే అతనికి మంచిది”</span> అని వారితో చెప్పాడు.  <span class="verse" id="V25">25&#160;</span>ఆయనను అప్పగించబోయే యూదా, “ప్రభూ, నేను కాదు కదా?” అని అడగ్గానే ఆయన, <span class='wj'>“నీవే చెబుతున్నావు కదా?”</span> అన్నాడు. </div><div class='s'>ప్రభు రాత్రి భోజన సంస్కార స్థాపన </div><div class='r'><a href='MRK14.htm#V1'>మార్కు 14:22-25</a>; <a href='LUK22.htm#V1'>లూకా 22:17-20</a>; <a href='1CO11.htm#V1'>1కొరింతీ 11:23-25</a> </div><div class='p'> <span class="verse" id="V26">26&#160;</span>వారు భోజనం చేస్తుండగా యేసు ఒక రొట్టె తీసుకుని స్తుతులు చెల్లించి, విరిచి తన శిష్యులకు ఇస్తూ, <span class='wj'>“దీన్ని మీరు తీసుకుని తినండి. ఇది నా శరీరం”</span> అని చెప్పాడు.  <span class="verse" id="V27">27&#160;</span>తరువాత ఆయన ద్రాక్ష రసం పాత్ర తీసుకుని కృతజ్ఞతలు చెల్లించి వారికిచ్చి, <span class='wj'>“దీనిలోనిది మీరంతా తాగండి.</span>  <span class="verse" id="V28">28&#160;</span> <span class='wj'>ఇది నా రక్తం. అంటే పాప క్షమాపణ నిమిత్తం అనేకుల కోసం నేను చిందించబోతున్న కొత్త నిబంధన రక్తం.</span>  <span class="verse" id="V29">29&#160;</span> <span class='wj'>నా తండ్రి రాజ్యంలో మీతో కలిసి ఇలాటి ద్రాక్షరసం మళ్ళీ తాగే రోజు వరకూ నేనిక దాన్ని తాగనని మీతో చెబుతున్నాను”</span> అన్నాడు. </div><div class='p'> <span class="verse" id="V30">30&#160;</span>అప్పుడు వారు ఒక కీర్తన పాడి ఒలీవ కొండకు వెళ్ళారు. </div><div class='s'>పేతురు తనను ఎరగనంటాడని యేసు ముందుగా చెప్పడం </div><div class='r'><a href='MRK14.htm#V1'>మార్కు 14:26-31</a>; <a href='LUK22.htm#V1'>లూకా 22:31-34</a>; <a href='JHN13.htm#V1'>యోహా 13:36-38</a>; <a href='JHN14.htm#V1'>యోహా 14:1-31</a> </div><div class='p'> <span class="verse" id="V31">31&#160;</span>అప్పుడు యేసు వారితో, <span class='wj'>“ఈ రాత్రి మీరంతా నా విషయంలో తొట్రుపడతారు. ఎందుకంటే,</span> </div><div class='q'><span class='wj'>‘కాపరిని దెబ్బ తీస్తాను, మందలోని గొర్రెలు చెదరిపోతాయి’ అని రాసి ఉంది కదా!</span> </div><div class='q'> <span class="verse" id="V32">32&#160;</span> <span class='wj'>కాని నేను మరణం నుండి తిరిగి లేచిన తరువాత మీకంటే ముందుగా గలిలయకి వెళ్తాను”</span> అన్నాడు. </div><div class='p'> <span class="verse" id="V33">33&#160;</span>అందుకు పేతురు, “నీ విషయంలో అందరూ వెనుకంజ వేసినా సరే నేను మాత్రం ఎన్నటికీ వెనుకంజ వేయను” అని యేసుతో చెప్పాడు.  <span class="verse" id="V34">34&#160;</span>యేసు అతణ్ణి చూసి, <span class='wj'>“నేను నీతో కచ్చితంగా చెప్పేదేమంటే, ఈ రాత్రి కోడి కూసే ముందే నేనెవరో తెలియదని నీవు మూడుసార్లు చెబుతావు”</span> అన్నాడు.  <span class="verse" id="V35">35&#160;</span>పేతురు ఆయనతో, “నేను నీతో కలిసి చావాల్సి వచ్చినా సరే, నిన్ను ఎరగనని చెప్పను” అన్నాడు. మిగిలిన శిష్యులందరూ అవే మాటలు పలికారు. </div><div class='s'>గేత్సేమనే తోటలో యేసు వేదన </div><div class='r'><a href='MRK14.htm#V1'>మార్కు 14:32-42</a>; <a href='LUK22.htm#V1'>లూకా 22:39-46</a>; <a href='JHN18.htm#V1'>యోహా 18:1</a>; <a href='JHN18.htm#V1'>యోహా 18:15</a>, <a href='JHN18.htm#V1'>16</a>, <a href='JHN18.htm#V1'>17</a> </div><div class='p'> <span class="verse" id="V36">36&#160;</span>ఆ తరువాత, యేసు వారితో కలిసి గేత్సేమనే అనే చోటికి వచ్చాడు. ఆయన, <span class='wj'>“నేను అక్కడికి వెళ్ళి ప్రార్థన చేసి తిరిగి వచ్చే వరకూ మీరు ఇక్కడే కూర్చోండి”</span> అని వారితో చెప్పాడు.  <span class="verse" id="V37">37&#160;</span>పేతురును, జెబెదయి ఇద్దరు కొడుకులను తన వెంట తీసుకు వెళ్ళి తీవ్రమైన దుఃఖంలో, కలతలో మునిగిపోయాడు.  <span class="verse" id="V38">38&#160;</span>అప్పుడు ఆయన వారితో, <span class='wj'>“నా ప్రాణం పోయేటంతగా నాకు దుఃఖం ముంచుకొస్తూ ఉంది. మీరు ఇక్కడే నిలిచి నాతో కలిసి మెలకువగా ఉండండి”</span> అని చెప్పాడు. </div><div class='s'>మొదటి ప్రార్థన </div><div class='r'><a href='MRK14.htm#V1'>మార్కు 14:35</a>; <a href='LUK22.htm#V1'>లూకా 22:41-42</a> </div><div class='p'> <span class="verse" id="V39">39&#160;</span>ఆయన కొంత దూరం వెళ్ళి, సాగిలపడి, <span class='wj'>“నా తండ్రీ, సాధ్యమైతే ఈ గిన్నె నా దగ్గర నుండి తీసివేయి. అయినా నీ ఇష్టమే నెరవేరాలి, నా ఇష్టం కాదు”</span> అని ప్రార్థన చేశాడు.  <span class="verse" id="V40">40&#160;</span>శిష్యుల దగ్గరికి వచ్చి, వారు నిద్ర పోతుండడం చూసి, <span class='wj'>“నాతో కలిసి ఒక్క గంట కూడా మెలకువగా ఉండలేరా?</span>  <span class="verse" id="V41">41&#160;</span> <span class='wj'>మీరు పరీక్షలో పడకుండా ఉండేందుకు మెలకువగా ఉండి ప్రార్థన చేయండి. ఆత్మ సిద్ధమేగానీ శరీరం బలహీనం”</span> అని పేతురుతో అన్నాడు. </div><div class='s'>రెండవ ప్రార్థన </div><div class='r'><a href='MRK14.htm#V1'>మార్కు 14:39</a>; <a href='LUK22.htm#V1'>లూకా 22:44</a> </div><div class='p'> <span class="verse" id="V42">42&#160;</span>యేసు రెండవ సారి దూరంగా వెళ్ళి, <span class='wj'>“నా తండ్రీ, నేను దీన్ని తాగితేనే తప్ప నా నుండి తీసివేయడం సాధ్యం కాదనుకుంటే, నీ చిత్తమే నెరవేరనీ!”</span> అని ప్రార్థన చేశాడు.  <span class="verse" id="V43">43&#160;</span>ఆయన తిరిగి వచ్చి, వారు ఇంకా నిద్రపోతూ ఉండడం చూశాడు. వారి కళ్ళు నిద్రాభారంతో మూతలు పడుతున్నాయి. </div><div class='s'>మూడవ ప్రార్థన </div><div class='r'><a href='MRK14.htm#V1'>మార్కు 14:41</a> </div><div class='p'> <span class="verse" id="V44">44&#160;</span>ఆయన వారిని మళ్ళీ విడిచి వెళ్ళి, ఆ మాటలే తిరిగి చెబుతూ మూడోసారి ప్రార్థన చేశాడు.  <span class="verse" id="V45">45&#160;</span>అప్పుడాయన తన శిష్యుల దగ్గరికి తిరిగి వచ్చి ఇలా అన్నాడు, <span class='wj'>“మీరింకా విశ్రాంతిగా నిద్రపోతున్నారా? వినండి, మనుష్య కుమారుణ్ణి పాపాత్ముల చేతులకు అప్పగించే సమయం వచ్చేసింది.</span>  <span class="verse" id="V46">46&#160;</span> <span class='wj'>ఇంక వెళ్దాం, లేవండి. నన్ను వారికి పట్టిచ్చేవాడు సమీపించాడు.”</span> </div><div class='s'>యేసును బంధించడం </div><div class='r'><a href='MRK14.htm#V1'>మార్కు 14:43-50</a>; <a href='LUK22.htm#V1'>లూకా 22:47-53</a>; <a href='JHN18.htm#V1'>యోహా 18:3-11</a> </div><div class='p'> <span class="verse" id="V47">47&#160;</span>ఆయన ఇంకా మాట్లాడుతూ ఉండగానే పన్నెండు మంది శిష్యుల్లో ఒకడైన యూదా వచ్చాడు. అతనితో ప్రధాన యాజకుల దగ్గర నుంచీ, ప్రజల పెద్దల నుంచీ వచ్చిన పెద్ద గుంపు ఉంది. వారి చేతుల్లో కత్తులు, గదలు ఉన్నాయి.  <span class="verse" id="V48">48&#160;</span>ఆయనను పట్టి ఇచ్చేవాడు, “నేనెవరికి ముద్దు పెడతానో ఆయనే యేసు. ఆయనను మీరు పట్టుకోండి” అని వారికి ముందుగానే ఒక గుర్తు చెప్పాడు.  <span class="verse" id="V49">49&#160;</span>అతడు యేసు దగ్గరికి వచ్చి, “బోధకా, నీకు శుభం!” అంటూ ఆయనకు ముద్దు పెట్టాడు.  <span class="verse" id="V50">50&#160;</span>యేసు, <span class='wj'>“మిత్రమా, నీవేం చేయాలనుకున్నావో అది చెయ్యి”</span> అని అతనితో చెప్పగానే వారు దగ్గరికి వచ్చి ఆయనను ఒడిసి పట్టుకున్నారు. </div><div class='p'> <span class="verse" id="V51">51&#160;</span>వెంటనే యేసుతో ఉన్నవారిలో ఒకడు తన చెయ్యి చాపి, కత్తి బయటికి తీసి ప్రధాన యాజకుడి సేవకుణ్ణి కొట్టి, అతని చెవి నరికేశాడు.  <span class="verse" id="V52">52&#160;</span>అప్పుడు యేసు, <span class='wj'>“నీ కత్తి నీ వరలో తిరిగి పెట్టు. కత్తి వాడేవారంతా కత్తితోనే నాశనం అవుతారు.</span>  <span class="verse" id="V53">53&#160;</span> <span class='wj'>ఇప్పుడు నేను నా తండ్రిని వేడుకుంటే ఆయన పన్నెండు సేనా వ్యూహాలకంటే ఎక్కువ మంది దేవదూతలను వెంటనే పంపడనుకుంటున్నావా?</span>  <span class="verse" id="V54">54&#160;</span> <span class='wj'>నేనలా వేడుకుంటే అంతా ఈ విధంగా జరగాలని ఉన్న లేఖనం ఎలా నెరవేరుతుంది?”</span> అని అతనితో అన్నాడు. </div><div class='p'> <span class="verse" id="V55">55&#160;</span>తరువాత యేసు ఆ గుంపు వైపు చూసి, <span class='wj'>“ఒక దోపిడీ దొంగ మీదికి వచ్చినట్టు నన్ను పట్టుకోడానికి మీరు కత్తులు, గదలతో వచ్చారా? ప్రతి రోజూ నేను దేవాలయంలో బోధించేటప్పుడు నన్ను పట్టుకోలేదే,</span>  <span class="verse" id="V56">56&#160;</span> <span class='wj'>ప్రవక్తల లేఖనాలు నెరవేరడం కోసమే ఈ విధంగా జరిగింది”</span> అని చెప్పాడు. అప్పుడు శిష్యులంతా ఆయనను విడిచిపెట్టి పారిపోయారు. </div><div class='s'>కయప ఎదుటా సన్హెడ్రిన్ ఎదుటా యేసు </div><div class='r'><a href='MRK14.htm#V1'>మార్కు 14:53-65</a>; <a href='JHN18.htm#V1'>యోహా 18:12</a>; 19-24 </div><div class='p'> <span class="verse" id="V57">57&#160;</span>యేసును పట్టుకున్న వారు ఆయనను ప్రధాన యాజకుడు కయప దగ్గరికి తీసుకుపోయారు. అక్కడ ధర్మశాస్త్ర పండితులు, పెద్దలు సమావేశమై ఉన్నారు.  <span class="verse" id="V58">58&#160;</span>పేతురు దూరం నుండి వెంబడిస్తూ, ప్రధాన యాజకుడి ఇంటి గుమ్మం వరకూ వచ్చి, లోపలికి వెళ్ళి ఏమి జరగబోతున్నదో చూడాలని అక్కడ ఉన్న సైనికులతో కలిసి కూర్చున్నాడు. </div><div class='p'> <span class="verse" id="V59">59&#160;</span>ముఖ్య యాజకులు, మహాసభ సభ్యులంతా యేసును చంపించాలని ఆయనకు వ్యతిరేకంగా దొంగసాక్ష్యం కోసం వెదికారు.  <span class="verse" id="V60">60&#160;</span>అబద్ధ సాక్షులు చాలామంది వచ్చినా వారి సాక్ష్యం నిలబడలేదు.  <span class="verse" id="V61">61&#160;</span>చివరికి ఇద్దరు మనుషులు వచ్చి, “ఈ మనిషి దేవాలయాన్ని పడగొట్టి, మూడు రోజుల్లో దాన్ని తిరిగి కడతానని చెప్పాడు” అన్నారు.  <span class="verse" id="V62">62&#160;</span>అప్పుడు ప్రధాన యాజకుడు లేచి, “నీవు జవాబు చెప్పవేమిటి? వీరు నీకు వ్యతిరేకంగా పలికిన సాక్ష్యం విషయం ఏమంటావు?” అని అడిగాడు. యేసు మౌనం వహించాడు. </div><div class='p'> <span class="verse" id="V63">63&#160;</span>అందుకు ప్రధాన యాజకుడు ఆయనతో, “సజీవుడైన దేవుని నామంలో నిన్ను ఆజ్ఞాపిస్తున్నాను, నీవు దేవుని కుమారుడు క్రీస్తువా? మాతో చెప్పు!” అన్నాడు.  <span class="verse" id="V64">64&#160;</span>అందుకు యేసు, <span class='wj'>“నీకై నీవే ఆ మాట చెప్పావు కదా. నేను చెప్పేదేమంటే, ఇక నుండి మనుష్య కుమారుడు సర్వశక్తిమంతుని కుడి పక్కన కూర్చోవడమూ, ఆకాశ మేఘాల మీద ఆసీనుడై రావడమూ మీరు చూస్తారు”</span> అన్నాడు.  <span class="verse" id="V65">65&#160;</span>వెంటనే ఆ ప్రధాన యాజకుడు తన వస్త్రం చింపుకున్నాడు. “వీడు దేవదూషణ చేశాడు. అతని దేవదూషణ మీరే విన్నారు కదా, మనకింక సాక్షులతో పనేముంది?  <span class="verse" id="V66">66&#160;</span>మీరేమంటారు?” అని సభవారిని అడిగాడు. అందుకు వారు, “వీడు చావుకు తగినవాడు!” అన్నారు. </div><div class='p'> <span class="verse" id="V67">67&#160;</span>అప్పుడు వారు ఆయన ముఖం మీద ఉమ్మి వేసి, ఆయనను గుద్దారు.  <span class="verse" id="V68">68&#160;</span>కొందరు ఆయనను అరచేతులతో కొట్టి, “క్రీస్తూ! నిన్ను కొట్టింది ఎవరో ప్రవచించు!” అన్నారు. </div><div class='s'>పేతురు అబద్ధాలు </div><div class='r'><a href='MRK14.htm#V1'>మార్కు 14:66-72</a>; <a href='LUK22.htm#V1'>లూకా 22:55-62</a> </div><div class='p'> <span class="verse" id="V69">69&#160;</span>పేతురు బయట వసారాలో కూర్చుని ఉన్నాడు. ఒక పనిపిల్ల అతని దగ్గరికి వచ్చి, “నీవు గలిలయ వాడైన యేసుతో ఉన్నావు కదా?” అని అడిగింది.  <span class="verse" id="V70">70&#160;</span>అందుకు అతడు, “నీవు చెప్పే సంగతి నాకు తెలియదు” అని అందరి ముందూ అన్నాడు. </div><div class='p'> <span class="verse" id="V71">71&#160;</span>అతడు నడవలోకి వెళ్ళినపుడు మరొక పని పిల్ల అతణ్ణి చూసి, “ఇతడు కూడా నజరేతు వాడైన యేసుతో కలిసి ఉండేవాడు” అని అక్కడున్న వారితో చెప్పింది.  <span class="verse" id="V72">72&#160;</span>పేతురు మళ్ళీ ఒప్పుకోక ఈసారి ఒట్టు పెట్టుకుంటూ, “ఆ మనిషి ఎవరో నాకు తెలియదు” అన్నాడు. </div><div class='p'> <span class="verse" id="V73">73&#160;</span>కొంతసేపటి తరువాత అక్కడ నిలబడిన కొందరు పేతురు దగ్గరికి వచ్చి, “నిజమే, నువ్వు కూడా వారిలో ఒకడివే. నీ మాట్లాడే విధానం వల్ల అది తెలిసిపోతున్నది” అన్నారు.  <span class="verse" id="V74">74&#160;</span>దానితో పేతురు, “ఆ మనిషిని నేను ఎరగనే ఎరగను” అంటూ, ఒట్లు, శాపనార్ధాలూ పెట్టుకోవడం ప్రారంభించాడు. ఆ వెంటనే కోడి కూసింది. </div><div class='p'> <span class="verse" id="V75">75&#160;</span> <span class='wj'>“ఈ రాత్రి కోడి కూసే ముందే నేనెవరో తెలియదని నువ్వు మూడుసార్లు చెబుతావు”</span> అని యేసు తనతో చెప్పిన సంగతి జ్ఞాపకం చేసుకుని పేతురు బయటికి వెళ్ళి ఎంతో దుఃఖంతో పెద్దగా ఏడ్చాడు. </div><ul class='tnav'>
<li><a href='index.htm'>మత్తయి రాసిన సువార్త</a></li>
<li><a href='MAT25.htm'>&lt;</a></li>
<li><a href='MAT.htm'>26</a></li>
<li><a href='MAT27.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
