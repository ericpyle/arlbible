<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 2 సమూయేలు 22</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 సమూయేలు</a></li>
<li><a href='2SA21.htm'>&lt;</a></li>
<li><a href='2SA.htm'>22</a></li>
<li><a href='2SA23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>దావీదు స్తుతిగీతం </div><div class='p'> <span class="verse" id="V1">1&#160;</span>యెహోవా తనను సౌలు బారి నుండి, తన శత్రువులందరి నుండి తప్పించిన రోజున దావీదు యెహోవాకు ఈ పాట పాడాడు. </div><div class='p'>అతడిలా ప్రార్థించాడు. </div><div class='q'> <span class="verse" id="V2">2&#160;</span>యెహోవా నా ఆశ్రయ శిల, నా కోట, నా రక్షకుడు. </div><div class='q'> <span class="verse" id="V3">3&#160;</span>నా ఆశ్రయ శిల, నేను ఆయన సంరక్షణలో ఉంటాను. </div><div class='q'>నా డాలు, నా రక్షణ కొమ్ము, నా సురక్ష. ఆశ్రయస్థానం. </div><div class='q'>హింస నుండి నన్ను కాపాడేవాడు. </div><div class='q'> <span class="verse" id="V4">4&#160;</span>స్తుతికి అర్హుడైన యెహోవాకు నేను మొర్రపెట్టాను. </div><div class='q'>నా శత్రువుల చేతిలోనుండి నేను తప్పించుకుంటాను. </div><div class='q'> <span class="verse" id="V5">5&#160;</span>మృత్యుకెరటాలు నన్ను చుట్టుకున్నాయి. </div><div class='q'>భక్తిహీనుల వరద పొంగు నన్ను ముంచెత్తింది. </div><div class='q'> <span class="verse" id="V6">6&#160;</span>పాతాళ<a href="#FN1" class="notemark">*<span class="popup"> పాతాళ చనిపోయిన వారి ప్రదేశం</span></a> పాశాలు నన్ను కట్టి వేశాయి. </div><div class='q'>మరణపు ఉచ్చులు నన్ను చిక్కించుకున్నాయి. </div><div class='q'> <span class="verse" id="V7">7&#160;</span>నా దురవస్థలో నేను యెహోవాకు మొర్ర పెట్టాను. </div><div class='q'>నా దేవునికి విన్నవించుకున్నాను. </div><div class='q'>ఆయన తన ఆలయంలో నా ఆక్రోశం విన్నాడు. </div><div class='q'>నా మొర్ర ఆయన చెవులకు చేరింది. </div><div class='q'> <span class="verse" id="V8">8&#160;</span>అప్పుడు భూమి కంపించింది. అదిరింది. </div><div class='q'>పరమండలపు పునాదులు వణికాయి. </div><div class='q'>ఆయన కోపానికి అవి కంపించాయి. </div><div class='q'> <span class="verse" id="V9">9&#160;</span>ఆయన ముక్కుపుటాల్లో నుంచి నుండి పొగ లేచింది. </div><div class='q'>ఆయన నోట నుండి జ్వాలలు వచ్చాయి. </div><div class='q'>అవి నిప్పు కణాలను రగిల్చాయి. </div><div class='q'> <span class="verse" id="V10">10&#160;</span>ఆకాశాన్ని చీల్చి ఆయన దిగి వచ్చాడు </div><div class='q'>ఆయన పాదాల కింద చిక్కటి చీకటి కమ్మి ఉంది. </div><div class='q'> <span class="verse" id="V11">11&#160;</span>ఆయన కెరూబును అధిరోహించి వచ్చాడు. </div><div class='q'>గాలి రెక్కల మీద స్వారీ చేస్తూ కనిపించాడు. </div><div class='q'> <span class="verse" id="V12">12&#160;</span>అంధకారాన్ని తన చుట్టూ గుడారంగా చేసుకున్నాడు. </div><div class='q'>దట్టమైన కారుమబ్బులను ఆకాశంలో రాశి పోశాడు. </div><div class='q'> <span class="verse" id="V13">13&#160;</span>ఆయన సన్నిధి మెరుపుల్లోనుండి అగ్ని కణాలు కురిశాయి. </div><div class='q'> <span class="verse" id="V14">14&#160;</span>యెహోవా ఆకాశం నుండి గర్జించాడు. </div><div class='q'>సర్వోన్నతుడు భీకర ధ్వని చేశాడు. </div><div class='q'> <span class="verse" id="V15">15&#160;</span>తన బాణాలు వేసి శత్రువులను చెదరగొట్టాడు. </div><div class='q'>ఉరుములు కురిపించి వారిని కకావికలు చేశాడు. </div><div class='q'> <span class="verse" id="V16">16&#160;</span>యెహోవా యుధ్ధ ధ్వనికి </div><div class='q'>ఆయన ముక్కుపుటాల నుండి వెలువడిన సెగకి </div><div class='q'>భూగోళం పునాది రాళ్లు బయట పడ్డాయి. </div><div class='q'> <span class="verse" id="V17">17&#160;</span>పైనుండి చెయ్యి చాపి ఆయన నన్ను పట్టుకున్నాడు. </div><div class='q'>నురగలు కక్కుతున్న జలరాసుల్లో నుండి నన్ను బయటికి తీశాడు. </div><div class='q'> <span class="verse" id="V18">18&#160;</span>బలవంతులైన పగవారి నుండి, నన్ను ద్వేషించే వారినిండి, </div><div class='q'>నన్ను లొంగదీసుకునే వారి నుండి ఆయన నన్ను రక్షించాడు. </div><div class='q'> <span class="verse" id="V19">19&#160;</span>విపత్కర సమయంలో వారు నా మీదికి వచ్చారు. </div><div class='q'>కానీ యెహోవా నాకు అండగా ఉన్నాడు. </div><div class='q'> <span class="verse" id="V20">20&#160;</span>యెహోవా విశాలమైన చోటికి నన్ను తోడుకుని వచ్చాడు. </div><div class='q'>నేనంటే ఆయనకు ఇష్టం గనక ఆయన నన్ను రక్షించాడు. </div><div class='q'> <span class="verse" id="V21">21&#160;</span>నా నీతినిబట్టి ఆయన నాకు ప్రతిఫలమిచ్చాడు. </div><div class='q'>నా నిర్దోషత్వాన్ని బట్టి నాకు పూర్వ క్షేమ స్థితి కలిగించాడు. </div><div class='q'> <span class="verse" id="V22">22&#160;</span>ఎందుకంటే యెహోవా మార్గాలను నేను అనుసరిస్తున్నాను. </div><div class='q'>నా దేవుని నుండి వైదొలగి దుర్మార్గంగా ప్రవర్తించలేదు. </div><div class='q'> <span class="verse" id="V23">23&#160;</span>ఆయన న్యాయవిధులన్నీ నా కళ్ళెదుటే ఉన్నాయి. </div><div class='q'>ఆయన కట్టడల నుండి ఎప్పుడూ దారి తొలగ లేదు. </div><div class='q'> <span class="verse" id="V24">24&#160;</span>ఆయన దృష్టికి నిర్దోషిగా ఉన్నాను. </div><div class='q'>పాపానికి దూరంగా ఉన్నాను. </div><div class='q'> <span class="verse" id="V25">25&#160;</span>నా నీతినిబట్టి యెహోవా నాకు పూర్వ క్షేమస్థితి కలిగించాడు </div><div class='q'>తన దృష్టిలో నా నిర్దోషత్వాన్ని బట్టి నాకు ప్రతిఫలమిచ్చాడు. </div><div class='q'> <span class="verse" id="V26">26&#160;</span>నమ్మదగిన వారికి నీవు నమ్మదగిన వాడిగా ఉంటావు. </div><div class='q'>యథార్థవంతుల పట్ల నీవు యథార్థవంతుడవుగా ఉంటావు. </div><div class='q'> <span class="verse" id="V27">27&#160;</span>నిష్కళంకుల యెడల నీవు నిష్కళంకంగా ఉంటావు. </div><div class='q'>వక్ర బుద్ది గలవారి యెడల వికటంగా ఉంటావు. </div><div class='q'> <span class="verse" id="V28">28&#160;</span>యాతన పడే వారిని రక్షిస్తావు </div><div class='q'>గర్విష్ఠులకు విరోధివై వారిని అణచి వేస్తావు. </div><div class='q'> <span class="verse" id="V29">29&#160;</span>యెహోవా, నీవు నాకు దీపం. </div><div class='q'>యెహోవా నా చీకటిని వెలుగుగా మార్చు. </div><div class='q'> <span class="verse" id="V30">30&#160;</span>నీ సహాయంతో నేను అడ్డుకంచెలు అధిగమిస్తాను<a href="#FN2" class="notemark">†<span class="popup"> అధిగమిస్తాను అణిచివేస్తాను</span></a>. </div><div class='q'>నా దేవుని సహాయంతో నేను ప్రాకారాలను దాటుతాను. </div><div class='q'> <span class="verse" id="V31">31&#160;</span>దేవుని మార్గం పరిపూర్ణం </div><div class='q'>యెహోవా వాక్కు నిర్మలం </div><div class='q'>ఆయన అండజేరిన వారికందరికి ఆయన డాలు. </div><div class='q'> <span class="verse" id="V32">32&#160;</span>యెహోవా తప్ప దేవుడేడి? </div><div class='q'>మన దేవుడు తప్ప ఆశ్రయదుర్గమేది? </div><div class='q'> <span class="verse" id="V33">33&#160;</span>దేవుడు నాకు బలమైన కోట. </div><div class='q'>ఆయన తన మార్గాల్లో యథార్థవంతులను నడిపిస్తాడు. </div><div class='q'> <span class="verse" id="V34">34&#160;</span>ఆయన నా కాళ్లు జింకకాళ్లవలె చేస్తాడు. </div><div class='q'>పర్వతాలపై నన్ను నిలుపుతాడు. </div><div class='q'> <span class="verse" id="V35">35&#160;</span>నా చేతులకు యుద్ధం నేర్పేవాడు ఆయనే </div><div class='q'>నా బాహువులు ఇత్తడి విల్లును ఎక్కుబెడతాయి. </div><div class='q'> <span class="verse" id="V36">36&#160;</span>నీవు నీ రక్షణ డాలును నాకు అందిస్తావు. </div><div class='q'>నీ అనుగ్రహం నన్ను గొప్పచేస్తుంది. </div><div class='q'> <span class="verse" id="V37">37&#160;</span>నా పాదాల కింద స్థలం విశాలం చేస్తావు. </div><div class='q'>అందువల్ల నా కాళ్ళు జారవు. </div><div class='q'> <span class="verse" id="V38">38&#160;</span>నా శత్రువులను తరిమి నాశనం చేస్తాను. </div><div class='q'>వారిని నాశనం చేసేదాకా నేను వెనుదిరగను. </div><div class='q'> <span class="verse" id="V39">39&#160;</span>నేను వారిని మింగి వేశాను. ముక్కలుచెక్కలు చేశాను. వారిక లేవలేరు. </div><div class='q'>వారు నా కాళ్ళ కింద ఉన్నారు. </div><div class='q'> <span class="verse" id="V40">40&#160;</span>నడికట్టు బిగించి కట్టినట్టు యుద్ధం కోసం నాకు బలాన్ని ధరింపజేస్తావు. </div><div class='q'>నా మీదికి లేచిన వారిని నీవు అణచివేస్తావు. </div><div class='q'> <span class="verse" id="V41">41&#160;</span>నా శత్రువుల మెడలను నా ముందు వంచావు. </div><div class='q'>నన్ను ద్వేషించే వారిని నేను సమూలనాశనం చేస్తాను. </div><div class='q'> <span class="verse" id="V42">42&#160;</span>వారు సహాయం కోసం అరిచారు. కానీ రక్షించే వాడు ఎవడూ లేడు. </div><div class='q'>వారు యెహోవా కోసం ఎదురు చూసినా ఆయన వారికి జవాబియ్యడు. </div><div class='q'> <span class="verse" id="V43">43&#160;</span>నేను నేల దుమ్ము లాగా వారిని పొడి చేస్తాను. </div><div class='q'>వీధిలోని బురదలాగా నేను వారిని వెదజల్లి అణగదొక్కుతాను. </div><div class='q'> <span class="verse" id="V44">44&#160;</span>నా స్వజనుల కలహాల్లో నుండి కూడా నీవు నన్నువిడిపించావు. </div><div class='q'>ప్రజల అధికారిగా నన్ను నిలిపావు. </div><div class='q'>నేను ఎరుగని ప్రజానీకం నన్ను సేవిస్తారు. </div><div class='q'> <span class="verse" id="V45">45&#160;</span>పరదేశులు గత్యంతరం లేక నాకు లోబడతారు. </div><div class='q'>వారు నన్నుగూర్చి వింటే చాలు, నాకు విధేయులౌతారు. </div><div class='q'> <span class="verse" id="V46">46&#160;</span>అన్యులు వణకుతూ తమ భద్రమైన స్థలాలు విడిచి వస్తారు. </div><div class='q'> <span class="verse" id="V47">47&#160;</span>యెహోవా సజీవుడు. నాకు అండ అయిన వాడికి స్తుతి. </div><div class='q'>నా విముక్తి శిల అయిన దేవుడు ఘనత నొందుగాక. </div><div class='q'> <span class="verse" id="V48">48&#160;</span>ఆయన నా పక్షంగా ప్రతీకారం చేసే దేవుడు </div><div class='q'>జాతులను నాకు లోబరిచేవాడు ఆయనే. </div><div class='q'> <span class="verse" id="V49">49&#160;</span>ఆయనే నా శత్రువుల చేతిలో నుండి నన్ను విడిస్తాడు. </div><div class='q'>నా మీద దాడి చేసే వారి కంటే ఎత్తుగా నీవు నన్ను హెచ్చిస్తావు. </div><div class='q'>హింసాత్మకుల నుండి నన్ను కాపాడుతావు. </div><div class='q'> <span class="verse" id="V50">50&#160;</span>కాబట్టి యెహోవా, జాతుల మధ్య నీకు కృతజ్ఞతలు చెల్లిస్తాను. నీ నామానికి స్తుతి పాడుతాను. </div><div class='q'> <span class="verse" id="V51">51&#160;</span>తాను నియమించిన రాజుకు ఆయన గొప్ప విజయాన్నిస్తాడు. </div><div class='q'>తాను అభిషేకించిన దావీదుకు అతని సంతానానికి నిబంధన విశ్వసనీయత చూపే వాడు ఆయన. </div><ul class='tnav'>
<li><a href='index.htm'>2 సమూయేలు</a></li>
<li><a href='2SA21.htm'>&lt;</a></li>
<li><a href='2SA.htm'>22</a></li>
<li><a href='2SA23.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V6">22:6</a>
 <span class="fq">పాతాళ </span><span class="ft">చనిపోయిన వారి ప్రదేశం</span></p>
<p class="f" id="FN2"><span class="notemark">†</span><a class="notebackref" href="#V30">22:30</a>
 <span class="fq">అధిగమిస్తాను </span><span class="ft">అణిచివేస్తాను</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
