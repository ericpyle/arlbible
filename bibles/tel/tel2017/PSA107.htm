<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 కీర్తనలు 107</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>కీర్తనలు</a></li>
<li><a href='PSA106.htm'>&lt;</a></li>
<li><a href='PSA.htm'>107</a></li>
<li><a href='PSA108.htm'>&gt;</a></li>
</ul>
<div class="main">
 
<div class='ms'>పంచమ పరిచ్ఛేదము </div><div class='chapterlabel' id="V0"> 107</div><div class='q'> <span class="verse" id="V1">1&#160;</span>యెహోవా దయాళుడు. ఆయనకు కృతజ్ఞతా స్తుతులు చెల్లించండి. ఆయన కృప నిత్యం ఉంటుంది. </div><div class='q'> <span class="verse" id="V2">2&#160;</span>యెహోవా విమోచించినవారు ఆ మాట పలుకుతారు గాక. విరోధుల చేతిలోనుండి ఆయన విమోచించిన వారూ, </div><div class='q'> <span class="verse" id="V3">3&#160;</span>తూర్పు నుండి, పడమర నుండి, ఉత్తరం నుండి, దక్షిణం నుండి నానాదేశాల నుండి ఆయన పోగు చేసినవారూ ఆ మాట పలుకుతారు గాక. </div><div class='q'> <span class="verse" id="V4">4&#160;</span>వారు అరణ్యమార్గాల్లో ఎడారి త్రోవల్లో తిరుగులాడుతూ ఉండే వారు. నివాస పురమేదీ వారికి దొరకలేదు. </div><div class='q'> <span class="verse" id="V5">5&#160;</span>ఆకలి దప్పుల వల్ల వారి ప్రాణం వారిలో సొమ్మసిల్లిపోయింది. </div><div class='q'> <span class="verse" id="V6">6&#160;</span>వారు కష్టకాలంలో యెహోవాకు మొర్రపెట్టారు. ఆయన వారి ఆపదల్లో నుండి వారిని విడిపించాడు. </div><div class='q'> <span class="verse" id="V7">7&#160;</span>వారొక నివాస పురం చేరేలా చక్కని దారిలో ఆయన వారిని నడిపించాడు. </div><div class='q'> <span class="verse" id="V8">8&#160;</span>ఆయన నిబంధన విశ్వసనీయతను బట్టి, మనుషులకు ఆయన చేసే ఆశ్చర్య కార్యాలనుబట్టి, వారు యెహోవాకు కృతజ్ఞతాస్తుతులు చెల్లించుదురు గాక. </div><div class='q'> <span class="verse" id="V9">9&#160;</span>ఎందుకంటే దాహం గొన్న వారిని ఆయన తృప్తిపరచాడు. ఆకలి గొన్నవారిని మేలుతో నింపాడు. </div><div class='q'> <span class="verse" id="V10">10&#160;</span>చీకటిలో మసక చీకటిలో కొందరు బాధతో, ఇనప గొలుసులతో బంధితులై కూర్చున్నారు. </div><div class='q'> <span class="verse" id="V11">11&#160;</span>దేవుని మాటపై తిరుగుబాటు చేసినందువల్ల, మహోన్నతుని సూచనలను త్రోసిపుచ్చినందువల్ల ఇది జరిగింది. </div><div class='q'> <span class="verse" id="V12">12&#160;</span>కడగండ్ల మూలంగా ఆయన వారి హృదయాలను లొంగదీశాడు. వారు తొట్రుపడినప్పుడు ఆదుకునేవాడు లేకపోయాడు. </div><div class='q'> <span class="verse" id="V13">13&#160;</span>కష్టకాలంలో వారు యెహోవాకు మొర్రపెట్టారు. ఆయన వారి దురవస్థలోనుండి వారిని విడిపించాడు </div><div class='q'> <span class="verse" id="V14">14&#160;</span>వారి కట్లను తెంపివేసి చీకటిలోనుండి, మరణాంధకారంలో నుండి వారిని బయటికి రప్పించాడు. </div><div class='q'> <span class="verse" id="V15">15&#160;</span>ఆయన కృపను బట్టి, మనుషులకు ఆయన చేసే ఆశ్చర్యకార్యాలను బట్టి, వారు యెహోవాకు కృతజ్ఞతాస్తుతులు చెల్లించుదురు గాక. </div><div class='q'> <span class="verse" id="V16">16&#160;</span>ఎందుకంటే ఆయన ఇత్తడి తలుపులను పగలగొట్టాడు, ఇనపగడియలను విరగగొట్టాడు. </div><div class='q'> <span class="verse" id="V17">17&#160;</span>బుద్ధిహీనులు తమ దుష్టప్రవర్తన చేత, తమ దోషం చేత, బాధ కొనితెచ్చుకుంటారు. </div><div class='q'> <span class="verse" id="V18">18&#160;</span>భోజనపదార్థాలన్నీ వారి ప్రాణానికి అసహ్యమై పోతాయి. వారు మరణద్వారాలను సమీపిస్తారు. </div><div class='q'> <span class="verse" id="V19">19&#160;</span>కష్టకాలంలో వారు యెహోవాకు మొర్రపెట్టారు. ఆయన వారి ఆపదలలో నుండి వారిని విడిపించాడు. </div><div class='q'> <span class="verse" id="V20">20&#160;</span>ఆయన తన వాక్కును పంపి వారిని బాగు చేశాడు. ఆయన వారు పడిన గుంటల్లో నుండి వారిని విడిపించాడు. </div><div class='q'> <span class="verse" id="V21">21&#160;</span>ఆయన కృపను బట్టి, మనుషులకు ఆయన చేసే ఆశ్చర్య కార్యాలనుబట్టి, వారు యెహోవాకు కృతజ్ఞతాస్తుతులు చెల్లించుదురు గాక. </div><div class='q'> <span class="verse" id="V22">22&#160;</span>వారు కృతజ్ఞతార్పణలు చెల్లించుదురు గాక. ఉత్సాహధ్వనితో ఆయన కార్యాలను ప్రకటించుదురు గాక. </div><div class='q'> <span class="verse" id="V23">23&#160;</span>ఓడలెక్కి సముద్ర ప్రయాణం చేసేవారు మహాజలాల మీద తిరుగుతూ వ్యాపారం చేసేవారు </div><div class='q'> <span class="verse" id="V24">24&#160;</span>యెహోవా కార్యాలను, సముద్రంలో ఆయన చేసే అద్భుతాలను చూశారు. </div><div class='q'> <span class="verse" id="V25">25&#160;</span>ఆయన సెలవియ్యగా తుఫాను పుట్టింది. అది దాని తరంగాలను పైకెత్తింది. </div><div class='q'> <span class="verse" id="V26">26&#160;</span>వారు ఆకాశందాకా ఎక్కుతూ అగాధానికి దిగుతూ ఉన్నారు. బాధతో వారి<a href="#FN1" class="notemark">*<span class="popup"> వారి నావికులు </span></a> ప్రాణం కరిగిపోయింది. </div><div class='q'> <span class="verse" id="V27">27&#160;</span>మత్తెక్కిన వారివలె వారు ముందుకి, వెనక్కి దొర్లుతూ ఇటు అటు తూలుతూ ఉన్నారు. వారు ఏమీ తోచక ఉన్నారు. </div><div class='q'> <span class="verse" id="V28">28&#160;</span>బాధకు తాళలేక వారు యెహోవాకు మొర్రపెట్టారు. ఆయన వారి ఆపదల్లో నుండి వారిని విడిపించాడు. </div><div class='q'> <span class="verse" id="V29">29&#160;</span>ఆయన తుఫానును ఆపివేయగా దాని తరంగాలు అణిగిపోయాయి. </div><div class='q'> <span class="verse" id="V30">30&#160;</span>అవి నిమ్మళమైపోయాయని వారు సంతోషించారు. వారు కోరిన రేవుకు ఆయన వారిని నడిపించాడు. </div><div class='q'> <span class="verse" id="V31">31&#160;</span>ఆయన కృపను బట్టి, మనుషులకు ఆయన చేసే ఆశ్చర్య కార్యాలను బట్టి, వారు యెహోవాకు కృతజ్ఞతాస్తుతులు చెల్లించుదురు గాక. </div><div class='q'> <span class="verse" id="V32">32&#160;</span>జనసమాజంలో వారాయనను ఘనపరచుదురు గాక. పెద్దల సభలో ఆయనను కీర్తించుదురు గాక. </div><div class='q'> <span class="verse" id="V33">33&#160;</span>ఆయన నదులను అడవిగాను నీటి బుగ్గలను ఎండిన నేలగాను, </div><div class='q'> <span class="verse" id="V34">34&#160;</span>దేశనివాసుల చెడుతనాన్ని బట్టి సారవంతమైన భూమిని చవిటిపర్రగాను మార్చాడు. </div><div class='q'> <span class="verse" id="V35">35&#160;</span>అడివిని నీటిమడుగుగాను, ఎండిన నేలను నీటి ఊటల తావుగాను ఆయన మార్చాడు. </div><div class='q'> <span class="verse" id="V36">36&#160;</span>వారు అక్కడ నివాసస్థలం ఏర్పరచుకునేలా పొలంలో విత్తనాలు చల్లి, ద్రాక్షతోటలు నాటి, </div><div class='q'> <span class="verse" id="V37">37&#160;</span>వాటివలన మంచి పంటలు పండిస్తూ ఉండేలా ఆయన ఆకలిగొన్న వారిని అక్కడ కాపురముంచాడు. </div><div class='q'> <span class="verse" id="V38">38&#160;</span>ఆయన వారిని ఆశీర్వదించగా వారికి సంతానాభివృద్ధి కలిగింది. ఆయన వారి పశువులను తగ్గిపోనియ్యలేదు. </div><div class='q'> <span class="verse" id="V39">39&#160;</span>వారు బాధ వలనా ఇబ్బంది వలనా దుఃఖం వలనా తగ్గిపోయినప్పుడు, </div><div class='q'> <span class="verse" id="V40">40&#160;</span>శత్రువులు రాజులను తృణీకరిస్తూ దారిలేని ఎడారిలో వారిని తిరుగులాడజేశాడు. </div><div class='q'> <span class="verse" id="V41">41&#160;</span>అలాటి దరిద్రుల బాధను పొగొట్టి వారిని లేవనెత్తాడు. వారి వంశాన్ని మందవలె వృద్ధి చేశాడు. </div><div class='q'> <span class="verse" id="V42">42&#160;</span>యథార్థవంతులు దాన్ని చూసి సంతోషిస్తారు. మోసగాళ్ళు మౌనంగా ఉంటారు. </div><div class='q'> <span class="verse" id="V43">43&#160;</span>బుద్ధిమంతుడు ఈ విషయాలను ఆలోచిస్తాడు. యెహోవా కృపాతిశయాలను ప్రజలు తలపోస్తారు గాక. </div><ul class='tnav'>
<li><a href='index.htm'>కీర్తనలు</a></li>
<li><a href='PSA106.htm'>&lt;</a></li>
<li><a href='PSA.htm'>107</a></li>
<li><a href='PSA108.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V26">107:26</a>
 <span class="fq">వారి </span><span class="ft">నావికులు </span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
