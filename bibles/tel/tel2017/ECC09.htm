<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ప్రసంగి 9</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ప్రసంగి</a></li>
<li><a href='ECC08.htm'>&lt;</a></li>
<li><a href='ECC.htm'>9</a></li>
<li><a href='ECC10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>జీవితాన్ని సంపూర్ణంగా ఉపయోగించు </div><div class='p'> <span class="verse" id="V1">1&#160;</span>నీతిమంతులు, జ్ఞానులు, వారు చేసే పనులు అన్నీ పరిశీలించి చూసి అవన్నీ దేవుని చేతిలో ఉన్నాయని నేను గ్రహించాను. ప్రేమించడం, ద్వేషించడం అనేవి మనుషుల చేతిలో లేవని, అది వారి వలన కాదనీ నేను తెలుసుకున్నాను. </div><div class='q2'> <span class="verse" id="V2">2&#160;</span>జరిగేవి అన్నీ, అందరికీ ఒకే విధంగా జరుగుతాయి. </div><div class='q2'>నీతిమంతులకు, దుష్టులకు, </div><div class='q2'>మంచివారికి, చెడ్డవారికి, </div><div class='q2'>పవిత్రులకు, అపవిత్రులకు, </div><div class='q2'>బలులర్పించే వారికి, అర్పించని వారికి, </div><div class='q2'>అందరికీ ఒకే విధంగా జరుగుతుంది. </div><div class='q2'>మంచివారికెలాగో దుర్మార్గులకూ అలాగే జరుగుతుంది. </div><div class='q2'>ఒట్టు పెట్టుకొనేవాడు ఎలా చనిపోతున్నాడో ఒట్టు పెట్టుకోడానికి భయపడేవాడూ అలాగే చనిపోతున్నాడు. </div><div class='p'> <span class="verse" id="V3">3&#160;</span>అందరికీ ఒకే విధంగా జరగడం అనేది సూర్యుని కింద జరిగే వాటన్నిటిలో బహు దుఃఖకరం. మనుషుల హృదయం చెడుతనంతో నిండిపోయింది. వారు బతికినంత కాలం వారి హృదయంలో మూర్ఖత్వం ఉంటుంది. ఆ తరువాత వారు చనిపోతారు. ఇది కూడా దుఃఖకరం.  <span class="verse" id="V4">4&#160;</span>చచ్చిన సింహం కంటే బతికి ఉన్న కుక్క మేలు అన్నట్టు జీవించి ఉన్నవారితో కలిసి మెలిసి ఉండే వారికి ఇంకా ఆశ ఉంటుంది. </div><div class='q2'> <span class="verse" id="V5">5&#160;</span>బతికి ఉన్న వారికి తాము చనిపోతామని తెలుసు. </div><div class='q2'>అదే చనిపోయిన వారికి ఏమీ తెలియదు. </div><div class='q2'>వారిని అందరూ మరచిపోయారు. వారికి ఇక లాభం ఏమీ లేదు. </div><div class='q2'> <span class="verse" id="V6">6&#160;</span>వారి ప్రేమ, పగ, అసూయ అన్నీ గతించి పోయాయి. </div><div class='q2'>సూర్యుని కింద జరిగే వాటిలో ఇక దేనిలోనూ వారి పాత్ర ఉండదు. </div><div class='q2'> <span class="verse" id="V7">7&#160;</span>నువ్వు వెళ్లి సంతోషంగా భోజనం చెయ్యి. </div><div class='q2'>సంతోషంతో నీ ద్రాక్షారసం తాగు. దేవుడు కోరేది అదే. </div><div class='q2'> <span class="verse" id="V8">8&#160;</span>ఎప్పుడూ తెల్ల బట్టలు వేసుకో. నీ తలకు బాగా నూనె రాసుకో. </div><div class='p'> <span class="verse" id="V9">9&#160;</span>దేవుడు నీకు మంచి జీవితకాలం దయచేశాడు. అది నిష్ప్రయోజనమే అయినా నువ్వు ప్రేమించే నీ భార్యతో సుఖించు. నీ జీవితకాలం నిష్ప్రయోజనమే అయినా దానిలో సుఖించు. ఈ జీవితంలో నువ్వు కష్టపడిన దానంతటికీ అదే నీకు కలిగే భాగం.  <span class="verse" id="V10">10&#160;</span>నిన్ను చేయమని అడిగిన ఏ పనైనా నీ శక్తి లోపం లేకుండా చేయి. నువ్వు వెళ్ళే సమాధిలో పని గాని, ఉపాయం గాని, తెలివి గాని, జ్ఞానం గాని లేదు. </div><div class='p'> <span class="verse" id="V11">11&#160;</span>నేను ఇంకా ఆలోచిస్తుండగా సూర్యుని కింద జరిగేది నాకు అర్థమైంది ఏమంటే, </div><div class='q2'>వేగం గలవారు పరుగులో గెలవరు. </div><div class='q2'>బలమైన వారికి యుద్ధంలో విజయం దొరకదు. </div><div class='q2'>తెలివైన వారికి ఆహారం లభించదు. </div><div class='q2'>అవగాహన ఉన్నంత మాత్రాన ఐశ్వర్యం కలగదు. </div><div class='q2'>జ్ఞానవంతులకు అనుగ్రహం దొరకదు. </div><div class='q2'>ఇవన్నీ అదృష్టం కొద్దీ కాలవశాన అందరికీ కలుగుతున్నాయి. </div><div class='q2'> <span class="verse" id="V12">12&#160;</span>తమకాలం ఎప్పుడు వస్తుందో మనుషులకు తెలియదు. </div><div class='q2'>చేపలు తమకు మరణకరమైన వలలో చిక్కుకున్నట్టు, పిట్టలు వలలో పట్టుబడినట్టు, </div><div class='q2'>హఠాత్తుగా ఏదో ఒక చెడ్డ సమయం తమ మీదికి వచ్చినప్పుడు వారు చిక్కుకుంటారు. </div><div class='s'>జ్ఞాని, బుద్ధిహీనుడు </div><div class='p'> <span class="verse" id="V13">13&#160;</span>ఇంకా జరుగుతున్న దాన్ని చూసినప్పుడు నేను అది జ్ఞానం అనుకున్నాను. అది నా దృష్టికి గొప్పదిగా ఉంది.  <span class="verse" id="V14">14&#160;</span>ఏమంటే కొద్దిమంది నివసించే ఒక చిన్న పట్టణం ఉంది. దానిమీదికి ఒక గొప్ప రాజు వచ్చి దాన్ని ముట్టడించి దాని ఎదురుగా గొప్ప బురుజులు కట్టించాడు.  <span class="verse" id="V15">15&#160;</span>అయితే అందులో ఉండే ఒక బీదవాడు తన తెలివితో ఆ పట్టణాన్ని కాపాడాడు. అయినా ఎవరూ అతణ్ణి జ్ఞాపకం ఉంచుకోలేదు. </div><div class='p'> <span class="verse" id="V16">16&#160;</span>కాబట్టి నేనిలా అనుకున్నాను “బలం కంటే తెలివి శ్రేష్ఠమేగాని బీదవారి తెలివిని, వారి మాటలను ఎవరూ లెక్కచేయరు.” </div><div class='q2'> <span class="verse" id="V17">17&#160;</span>మూర్ఖులను పాలించేవాడి కేకలకంటే మెల్లగా వినిపించే జ్ఞానుల మాటలు మంచివి. </div><div class='q2'> <span class="verse" id="V18">18&#160;</span>యుద్ధాయుధాల కంటే తెలివి మంచిది. </div><div class='q2'>ఒక పాపాత్ముడు అనేకమైన మంచి పనులను చెరుపుతాడు. </div><ul class='tnav'>
<li><a href='index.htm'>ప్రసంగి</a></li>
<li><a href='ECC08.htm'>&lt;</a></li>
<li><a href='ECC.htm'>9</a></li>
<li><a href='ECC10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
