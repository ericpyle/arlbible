<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెషయా 48</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెషయా</a></li>
<li><a href='ISA47.htm'>&lt;</a></li>
<li><a href='ISA.htm'>48</a></li>
<li><a href='ISA49.htm'>&gt;</a></li>
</ul>
<div class="main">
 
<div class='chapterlabel' id="V0"> 48</div><div class='s'>ఇశ్రాయేలు తలబిరుసుతనం </div><div class='q'> <span class="verse" id="V1">1&#160;</span>యూదా సంతానమా! యాకోబు వంశమా! ఈ మాట విను. </div><div class='q'>నిన్ను ఇశ్రాయేలు అనే పేరుతో పిలుస్తున్నారు. </div><div class='q'>నువ్వు యెహోవా నామం తోడని ప్రమాణం చేస్తావు. </div><div class='q'>ఇశ్రాయేలు దేవుని పేరు స్మరిస్తావు. </div><div class='q'>అయితే యథార్థంగా నిజాయితీతో అలా చేయవు. </div><div class='q'> <span class="verse" id="V2">2&#160;</span>మేము పరిశుద్ధ పట్టణవాసులం అనే పేరు పెట్టుకుని, </div><div class='q'>వాళ్ళు ఇశ్రాయేలు దేవుని ఆశ్రయిస్తారు. ఆయన పేరు సేనల ప్రభువైన యెహోవా. </div><div class='q'> <span class="verse" id="V3">3&#160;</span>ఈ విషయాలు ఇలా జరుగుతాయని ఎప్పుడో చెప్పాను. అవి నా నోట్లో నుండే వచ్చాయి. నేనే వాటిని తెలియచేశాను. అకస్మాత్తుగా జరిగేలా వాటిని చేశాను. </div><div class='q'> <span class="verse" id="V4">4&#160;</span>నువ్వు మూర్ఖుడవనీ నీ మెడ నరాలు ఇనుములాంటివనీ నీ నొసలు కంచులాంటిదనీ నాకు తెలుసు. </div><div class='q'> <span class="verse" id="V5">5&#160;</span>అందుకే ఈ విషయాలు ఎప్పుడో చెప్పాను. అవి జరక్కముందే నేను నీకు చెప్పాను. </div><div class='q'>“నా విగ్రహమే వీటిని చేసింది.” లేకపోతే “నేను చెక్కిన బొమ్మ, లేదా నేను పోతపోసిన బొమ్మ దీన్ని నియమించింది” అని నువ్విక చెప్పలేవు. </div><div class='q'> <span class="verse" id="V6">6&#160;</span>నువ్వు ఈ విషయాలు విన్నావు. ఈ వాస్తవమంతా చూడు. నేను చెప్పింది నిజమేనని మీరు ఒప్పుకోరా? ఇక నుంచి కొత్త సంగతులు, నీకు తెలియని గూఢమైన సంగతులు నేను చెబుతాను. </div><div class='q'> <span class="verse" id="V7">7&#160;</span>అవి చాలా కాలం క్రితం కలిగినవి కావు. </div><div class='q'>“అవి ఇప్పుడే కలిగాయి. అవి నాకు తెలిసినవే” అని నువ్వు చెప్పకుండేలా ఇంతకుముందు నువ్వు వాటిని వినలేదు. </div><div class='q'> <span class="verse" id="V8">8&#160;</span>నువ్వెన్నడూ వాటిని వినలేదు. నీకు తెలియదు. ముందే ఈ విషయాలు నీకు చెప్పలేదు. </div><div class='q'>పుట్టినప్పటినుంచి నువ్వు తిరుగుబోతుగా ఉన్నావనీ పెద్ద మోసగాడిగా ఉన్నావనీ నాకు తెలుసు. </div><div class='q'> <span class="verse" id="V9">9&#160;</span>నా నామం కోసం నేను నిన్ను నిర్మూలం చేయను. నా కోపం చూపించను. </div><div class='q'>నా కీర్తి కోసం మిమ్మల్ని నాశనం చేయకుండా నీ విషయంలో నన్ను నేను తమాయించుకుంటాను. </div><div class='q'> <span class="verse" id="V10">10&#160;</span>నేను నిన్ను పుటం వేశాను. అయితే వెండిలా కాదు. బాధల కొలిమిలో నిన్ను పరీక్షించాను. </div><div class='q'> <span class="verse" id="V11">11&#160;</span>నా కోసం, నా కోసమే ఆలా చేస్తాను. ఎందుకంటే నా పేరు అవమానానికి ఎందుకు గురి కావాలి? </div><div class='q'>నా ఘనత మరెవరికీ ఇవ్వను. </div><div class='s'>ఇశ్రాయేలు విమోచకుడు </div><div class='q'> <span class="verse" id="V12">12&#160;</span>యాకోబూ, నేను పిలిచిన ఇశ్రాయేలూ, నా మాట విను. </div><div class='q'>నేనే ఆయన్ని. నేను మొదటివాణ్ణి, చివరివాణ్ణి. </div><div class='q'> <span class="verse" id="V13">13&#160;</span>నా చెయ్యి భూమికి పునాదివేసింది. నా కుడిచెయ్యి ఆకాశాన్ని పరచింది. </div><div class='q'>నేను వాటిని పిలిస్తే అవన్నీ కలిసి నిలుస్తాయి. </div><div class='q'> <span class="verse" id="V14">14&#160;</span>మీరంతా ఒక చోటికి వచ్చి నా మాట వినండి. మీలో ఎవరు ఈ విషయాలు తెలియచేశారు? </div><div class='q'>యెహోవా మిత్రుడు బబులోనుకు విరోధంగా తన ఉద్దేశాన్ని నేరవేరుస్తాడు. అతడు యెహోవా ఇష్టాన్ని కల్దీయులకు విరోధంగా జరిగిస్తాడు. </div><div class='q'> <span class="verse" id="V15">15&#160;</span>ఔను. నేనే ఇలా చెప్పాను. నేనే అతణ్ణి పిలిచాను. నేనే అతణ్ణి రప్పించాను. అతడు చక్కగా చేస్తాడు. </div><div class='q'> <span class="verse" id="V16">16&#160;</span>నా దగ్గరికి రండి. ఈ విషయం వినండి. </div><div class='q'>మొదటినుంచి నేను రహస్యంగా మాట్లాడలేదు. అది జరిగేటప్పుడు నేనక్కడే ఉన్నాను. </div><div class='q'>ఇప్పుడు యెహోవా ప్రభువు తన ఆత్మతో నన్ను పంపాడు. </div><div class='q'> <span class="verse" id="V17">17&#160;</span>నీ విమోచకుడు, ఇశ్రాయేలు పరిశుద్ధ దేవుడు యెహోవా ఇలా చెబుతున్నాడు. </div><div class='q'>“నేను నీ దేవుణ్ణి. యెహోవాను. నువ్వెలా సాధించగలవో నీకు బోధిస్తాను. </div><div class='q'>నువ్వు వెళ్ళాల్సిన దారిలో నిన్ను నడిపిస్తాను. </div><div class='q'> <span class="verse" id="V18">18&#160;</span>నువ్వు నా ఆజ్ఞలను పాటిస్తే ఎంత బాగుంటుంది! </div><div class='q'>అప్పుడు నీ శాంతి, సౌభాగ్యం నదిలా పారేవి. నీ విడుదల సముద్రపు అలల్లా ఉండేది. </div><div class='q'> <span class="verse" id="V19">19&#160;</span>నీ సంతానం ఇసుకంత విస్తారంగా నీ గర్భఫలం దాని రేణువుల్లాగా విస్తరించేవారు. </div><div class='q'>వారి పేరు నా దగ్గర నుంచి కొట్టివేయడం జరిగేది కాదు. </div><div class='q'> <span class="verse" id="V20">20&#160;</span>బబులోను నుంచి బయటికి రండి! కల్దీయుల దేశంలో నుంచి పారిపొండి! </div><div class='q'>యెహోవా తన సేవకుడైన యాకోబును విమోచించాడు” అనే విషయం ఉత్సాహంగా ప్రకటించండి! అందరికీ తెలిసేలా చేయండి! ప్రపంచమంతా చాటించండి! </div><div class='q'> <span class="verse" id="V21">21&#160;</span>ఎడారుల్లో ఆయన వారిని నడిపించినప్పుడు వారికి దాహం వేయలేదు. </div><div class='q'>వారి కోసం బండలోనుంచి నీళ్లు ఉబికేలా చేశాడు. </div><div class='q'>ఆయన ఆ బండ చీల్చాడు. నీళ్లు పెల్లుబికాయి. </div><div class='q'> <span class="verse" id="V22">22&#160;</span>“దుష్టులకు నెమ్మది ఉండదు” అని యెహోవా చెబుతున్నాడు. </div><ul class='tnav'>
<li><a href='index.htm'>యెషయా</a></li>
<li><a href='ISA47.htm'>&lt;</a></li>
<li><a href='ISA.htm'>48</a></li>
<li><a href='ISA49.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
