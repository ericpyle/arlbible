<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 హోషేయ 9</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>హోషేయ</a></li>
<li><a href='HOS08.htm'>&lt;</a></li>
<li><a href='HOS.htm'>9</a></li>
<li><a href='HOS10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>ఇశ్రాయేలీయుల శిక్ష </div><div class='p'> <span class="verse" id="V1">1&#160;</span>ఇశ్రాయేలూ, అన్యప్రజలు సంతోషించేలా నీవు సంతోషించవద్దు. </div><div class='p'>నీవు నీ దేవుణ్ణి విసర్జించి నమ్మక ద్రోహం చేశావు. </div><div class='p'>నీ కళ్ళాలన్నిటి మీద ఉన్న ధాన్యాన్ని బట్టి నీవు వేశ్యకిచ్చే మామూలు కోరావు. </div><div class='p'> <span class="verse" id="V2">2&#160;</span>కళ్ళాలు గాని ద్రాక్షగానుగలు గాని వారికి అన్నం పెట్టవు. </div><div class='p'>కొత్త ద్రాక్షారసం ఉండదు. </div><div class='p'> <span class="verse" id="V3">3&#160;</span>వారు యెహోవా దేశంలో కొనసాగరు. ఎఫ్రాయిమీయులు ఐగుప్తుకు తిరిగి వెళ్ళిపోతారు. </div><div class='p'>అష్షూరు దేశంలో వారు అపవిత్రమైన వాటిని తింటారు. </div><div class='p'> <span class="verse" id="V4">4&#160;</span>యెహోవాకు ద్రాక్షారస పానార్పణం అర్పించరు. </div><div class='p'>వారు అర్పించేవి ఆయనకి ఇష్టం లేదు. </div><div class='p'>వారు ఆహారంగా పుచ్చుకొనేది ప్రలాపం చేసేవారి ఆహారం వలే ఉంటుంది. </div><div class='p'>దాన్ని తినే వారంతా అపవిత్రులైపోతారు. </div><div class='p'>వారి ఆహారం వారికే సరిపోతుంది. అది యెహోవా మందిరంలోకి రాదు. </div><div class='p'> <span class="verse" id="V5">5&#160;</span>నియామక పండగల్లో, యెహోవా పండగ దినాల్లో మీరేమి చేస్తారు? </div><div class='p'> <span class="verse" id="V6">6&#160;</span>చూడండి, వారు నాశనం తప్పించుకుంటే. </div><div class='p'>ఐగుప్తుదేశం వారికి పోగయ్యే స్థలంగా ఉంటుంది. </div><div class='p'>మెంఫిస్ పట్టణం వారికి శ్మశాన భూమిగా ఉంటుంది. </div><div class='p'>వారి అపురూపమైన వెండివస్తువులను దురదగొండి మొక్కలు ఆవరిస్తాయి. </div><div class='p'>ముండ్లకంప వారి నివాస స్థలంలో పెరుగుతుంది. </div><div class='p'> <span class="verse" id="V7">7&#160;</span>శిక్షా దినాలు వచ్చేస్తున్నాయి. </div><div class='p'>ప్రతికార దినాలు వచ్చేశాయి. </div><div class='p'>“ప్రవక్తలు బుద్ధిలేని వారు, ఆత్మ మూలంగా పలికే వారు వెర్రివారు.” </div><div class='p'>ప్రజల విస్తార దోషం, వారు చూపిన తీవ్ర శత్రుత్వం మూలంగా ఇశ్రాయేలువారు ఇది తెలుసుకుంటారు. </div><div class='p'> <span class="verse" id="V8">8&#160;</span>నా దేవుని దగ్గర ఉండే ప్రవక్త ఎఫ్రాయిముకు కావలివాడు. </div><div class='p'>వారి దారులన్నిటిలో పక్షులకు పన్నే వలలు ఉన్నాయి. </div><div class='p'>దేవుని మందిరంలో వారి పట్ల శత్రుత్వం ఉంది. </div><div class='p'> <span class="verse" id="V9">9&#160;</span>గిబియా రోజుల్లో లాగా వాళ్ళు చాలా దుర్మార్గులై పోయారు. </div><div class='p'>యెహోవా వారి దోషాన్ని జ్ఞాపకం చేసుకుంటున్నాడు. </div><div class='p'>వారి పాపాలకై ఆయన వారికి శిక్ష విధిస్తాడు. </div><div class='p'> <span class="verse" id="V10">10&#160;</span>యెహోవా ఇలా అంటున్నాడు. “అరణ్యంలో ద్రాక్షపండ్లు దొరికినట్టు ఇశ్రాయేలువారు నాకు దొరికారు. </div><div class='p'>వసంత కాలంలో అంజూరపు చెట్టు మీద తొలి ఫలం దొరికినట్లు మీ పితరులు నాకు దొరికారు. </div><div class='p'>అయితే వారు బయల్పెయోరు దగ్గరికి పోయారు. </div><div class='p'>ఆ లజ్జాకరమైన దేవుడికి తమను అప్పగించుకున్నారు. </div><div class='p'>తాము మోహించిన విగ్రహాల్లాగానే వారు కూడా అసహ్యులయ్యారు.” </div><div class='p'> <span class="verse" id="V11">11&#160;</span>ఎఫ్రాయిము విషయానికొస్తే వారి కీర్తి పక్షిలాగా ఎగిరిపోతుంది. </div><div class='p'>ప్రసవమైనా, గర్భవతులుగా ఉండడం అయినా, గర్భం ధరించడమైనా వారికి ఉండదు. </div><div class='p'> <span class="verse" id="V12">12&#160;</span>వారు తమ పిల్లలను పెంచినా. </div><div class='p'>వారికి ఎవరూ మిగల కుండా తీసేస్తాను. </div><div class='p'>నేను వారి నుండి ముఖం తిప్పుకున్నప్పుడు అయ్యో, వారికి బాధ! </div><div class='p'> <span class="verse" id="V13">13&#160;</span>లోయలో నాటిన తూరు పట్టణం లాగా ఉండడానికి. </div><div class='p'>నేను ఎఫ్రాయిమును ఏర్పరచుకున్నాను. </div><div class='p'>అయితే ఊచకోత కోసేవారి పాలు చెయ్యడానికి అది తన పిల్లలను బయటికి తీసుకు వస్తుంది. </div><div class='p'> <span class="verse" id="V14">14&#160;</span>యెహోవా, వారికి ప్రతీకారం చెయ్యి. వారికి నీవేమి ప్రతీకారం చేస్తావు? </div><div class='p'>వారి స్త్రీలకు గర్భస్రావమయ్యే గర్భసంచులను, పాలు లేని స్తనాలను ఇవ్వు. </div><div class='p'> <span class="verse" id="V15">15&#160;</span>గిల్గాలులో వారు చేసిన పాపం మూలంగా. </div><div class='p'>అక్కడే నేను వారికి విరోధినయ్యాను. </div><div class='p'>వారి దుష్టక్రియలను బట్టి వారిని ఇక నా మందిరంలోనుండి తోలి వేస్తాను. వారిని ఇక మీదట ప్రేమించను. </div><div class='p'>వారి అధికారులంతా తిరుగుబాటు చేసేవారు. </div><div class='p'> <span class="verse" id="V16">16&#160;</span>ఎఫ్రాయిము రోగి అయ్యాడు. వారి వేరు ఎండిపోయింది. </div><div class='p'>వారు ఫలించరు. </div><div class='p'>వారు పిల్లలను కన్నప్పటికీ వారి ముద్దు బిడ్డలను నాశనం చేస్తాను. </div><div class='p'> <span class="verse" id="V17">17&#160;</span>వారు నా దేవుని మాట వినలేదు గనక ఆయన వారిని విసర్జించాడు. </div><div class='p'>వారు దేశం విడిచి అన్యజనుల్లో దేశదిమ్మరులౌతారు. </div><ul class='tnav'>
<li><a href='index.htm'>హోషేయ</a></li>
<li><a href='HOS08.htm'>&lt;</a></li>
<li><a href='HOS.htm'>9</a></li>
<li><a href='HOS10.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
