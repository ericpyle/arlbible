<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ప్రసంగి 10</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ప్రసంగి</a></li>
<li><a href='ECC09.htm'>&lt;</a></li>
<li><a href='ECC.htm'>10</a></li>
<li><a href='ECC11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='p'> <span class="verse" id="V1">1&#160;</span>పరిమళ తైలంలో ఈగలు పడి చస్తే అది దుర్వాసన కొడుతుంది. </div><div class='q2'>కొంచెం మూర్ఖత్వం త్రాసులో వేసి చూస్తే జ్ఞానాన్ని, గౌరవాన్ని తేలగొడుతుంది. </div><div class='q2'> <span class="verse" id="V2">2&#160;</span>జ్ఞాని హృదయం అతణ్ణి కుడి చేతితో పని చెయ్యిస్తుంది, </div><div class='q2'>మూర్ఖుడి హృదయం అతని ఎడమ చేతితో పని చేయిస్తుంది. </div><div class='q2'> <span class="verse" id="V3">3&#160;</span>మూర్ఖుడు మార్గంలో సరిగా నడుచుకోవడం చేతకాక తాను మూర్ఖుణ్ణి అని అందరికి తెలిసేలా చేసుకుంటాడు. </div><div class='q2'> <span class="verse" id="V4">4&#160;</span>యజమాని నీ మీద కోపపడితే నీ ఉద్యోగాన్ని విడిచి పెట్టకు. </div><div class='q2'>నీ సహనం ఘోరమైన తప్పిదాలు జరక్కుండా చేస్తుంది. </div><div class='q2'> <span class="verse" id="V5">5&#160;</span>రాజులు పొరపాటుగా చేసే అన్యాయం నేను ఒకటి చూశాను. </div><div class='q2'> <span class="verse" id="V6">6&#160;</span>ఏమంటే మూర్ఖులను పెద్ద పదవుల్లో, గొప్పవారిని వారి కింద నియమించడం. </div><div class='q2'> <span class="verse" id="V7">7&#160;</span>సేవకులు గుర్రాల మీద స్వారీ చేయడం, </div><div class='q2'>అధిపతులు సేవకుల్లా నేల మీద నడవడం నాకు కనిపించింది. </div><div class='q2'> <span class="verse" id="V8">8&#160;</span>గొయ్యి తవ్వేవాడు కూడా దానిలో పడే అవకాశం ఉంది. </div><div class='q2'>ప్రహరీ గోడ పడగొట్టే వాణ్ణి పాము కరిచే అవకాశం ఉంది. </div><div class='q2'> <span class="verse" id="V9">9&#160;</span>రాళ్లు దొర్లించే వాడికి అది గాయం కలిగించవచ్చు. </div><div class='q2'>చెట్లు నరికే వాడికి దానివలన అపాయం కలగొచ్చు. </div><div class='q2'> <span class="verse" id="V10">10&#160;</span>ఇనుప పనిముట్టు మొద్దుగా ఉంటే పనిలో ఎక్కువ బలం ఉపయోగించాల్సి వస్తుంది. </div><div class='q2'>అయితే జ్ఞానం విజయానికి ఉపయోగపడుతుంది. </div><div class='q2'> <span class="verse" id="V11">11&#160;</span>పామును లోబరచుకోక ముందే అది కరిస్తే దాన్ని లోబరచుకునే నైపుణ్యం వలన ప్రయోజనం లేదు. </div><div class='q2'> <span class="verse" id="V12">12&#160;</span>జ్ఞాని పలికే మాటలు వినడానికి ఇంపుగా ఉంటాయి. </div><div class='q2'>అయితే మూర్ఖుడి మాటలు వాడినే మింగివేస్తాయి. </div><div class='q2'> <span class="verse" id="V13">13&#160;</span>వాడి నోటిమాటలు మూర్ఖత్వంతో ప్రారంభమౌతాయి, </div><div class='q2'>వెర్రితనంతో ముగుస్తాయి. </div><div class='q2'> <span class="verse" id="V14">14&#160;</span>ఏమి జరగబోతున్నదో తెలియకపోయినా మూర్ఖులు అతిగా మాట్లాడతారు. </div><div class='q2'>మనిషి చనిపోయిన తరవాత ఏం జరుగుతుందో ఎవరు చెబుతారు? </div><div class='q2'> <span class="verse" id="V15">15&#160;</span>మూర్ఖులు తాము వెళ్ళాల్సిన దారి తెలియనంతగా తమ కష్టంతో ఆయాసపడతారు. </div><div class='q2'> <span class="verse" id="V16">16&#160;</span>ఒక దేశానికి బాలుడు<a href="#FN1" class="notemark">*<span class="popup"> బాలుడుసేవకుడు</span></a> రాజుగా ఉండడం, </div><div class='q2'>ఉదయాన్నే భోజనానికి కూర్చునే వారు అధిపతులుగా ఉండడం అరిష్టం. </div><div class='q2'> <span class="verse" id="V17">17&#160;</span>అలా కాక దేశానికి రాజు గొప్ప ఇంటివాడుగా, </div><div class='q2'>దాని అధిపతులు మత్తు కోసం కాక బలం కోసం సరైన సమయంలో భోజనానికి కూర్చునే వారుగా ఉండడం శుభకరం. </div><div class='q2'> <span class="verse" id="V18">18&#160;</span>సోమరితనం ఇంటికప్పు దిగబడిపోయేలా చేస్తుంది. చేతులు బద్ధకంగా ఉంటే ఆ ఇల్లు కురుస్తుంది. </div><div class='q2'> <span class="verse" id="V19">19&#160;</span>విందు వినోదాలు మనకి నవ్వు, ఆనందం పుట్టిస్తాయి. </div><div class='q2'>ద్రాక్షారసం ప్రాణాలకి సంతోషం ఇస్తుంది. ప్రతి అవసరానికి డబ్బు తోడ్పడుతుంది. </div><div class='q2'> <span class="verse" id="V20">20&#160;</span>నీ మనస్సులో కూడా రాజును శపించవద్దు, </div><div class='q2'>నీ పడక గదిలో కూడా ధనవంతులను శపించవద్దు. </div><div class='q2'>ఎందుకంటే ఏ పక్షి అయినా ఆ సమాచారాన్ని మోసుకుపోవచ్చు. </div><div class='q2'>రెక్కలున్న ఏదైనా సంగతులను తెలియజేయవచ్చు. </div><ul class='tnav'>
<li><a href='index.htm'>ప్రసంగి</a></li>
<li><a href='ECC09.htm'>&lt;</a></li>
<li><a href='ECC.htm'>10</a></li>
<li><a href='ECC11.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V16">10:16</a>
 <span class="fq">బాలుడు</span><span class="ft">సేవకుడు</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
