<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోబు 41</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోబు</a></li>
<li><a href='JOB40.htm'>&lt;</a></li>
<li><a href='JOB.htm'>41</a></li>
<li><a href='JOB42.htm'>&gt;</a></li>
</ul>
<div class="main">
 
<div class='chapterlabel' id="V0"> 41</div><div class='p'> <span class="verse" id="V1">1&#160;</span>నువ్వు జలరాక్షసిని<a href="#FN1" class="notemark">*<span class="popup"> జలరాక్షసిని లివయాటాన్ను</span></a> గాలంతో లాగగలవా? దాని దవడలను తాడుతో బిగించగలవా? </div><div class='q'> <span class="verse" id="V2">2&#160;</span>నువ్వు దాని ముక్కుకు పగ్గం వేయగలవా? దాని దవడకు కొంకి ఎక్కించగలవా? </div><div class='q'> <span class="verse" id="V3">3&#160;</span>అది నీకు విన్నపాలు చేస్తుందా? మృదువైన మాటలు నీతో పలుకుతుందా? </div><div class='q'> <span class="verse" id="V4">4&#160;</span>నువ్వు శాశ్వతంగా దాన్ని సేవకుడుగా చేసుకునేలా అది నీతో ఒప్పందం చేస్తుందా? </div><div class='q'> <span class="verse" id="V5">5&#160;</span>నువ్వు ఒక పిట్టతో ఆటలాడినట్టు దానితో ఆటలాడతావా? నీ పనిపిల్లలు ఆడుకోడానికి దాని కట్టివేస్తావా? </div><div class='q'> <span class="verse" id="V6">6&#160;</span>బెస్తవాళ్ళు దానితో బేరాలు చేస్తారా? వారు దాన్ని తునకలు చేసి వర్తకులతో వ్యాపారం చేస్తారా? </div><div class='q'> <span class="verse" id="V7">7&#160;</span>దాని ఒంటినిండా ఇనప శూలాలు గుచ్చగలవా? దాని తలనిండా చేప అలుగులు గుచ్చగలవా? </div><div class='q'> <span class="verse" id="V8">8&#160;</span>దాని మీద చెయ్యి వేసి చూడు, దానితో కలిగే పోరు నువ్వు గుర్తు చేసుకుంటే నువ్వు మళ్ళీ అలా చెయ్యవు. </div><div class='q'> <span class="verse" id="V9">9&#160;</span>దాన్ని చూస్తే చాలు, మనుషులు దాన్ని వశపరచుకోవచ్చనే ఆశ వదులుకుంటారు. దాని చూస్తే చాలు ఎవరికైనా గుండెలు అవిసిపోతాయి. </div><div class='q'> <span class="verse" id="V10">10&#160;</span>సముద్ర రాక్షసిని రేపడానికి తెగించే శూరుడు లేడు. అలా ఉండగా నా ఎదుట నిలవగలవాడెవడు? </div><div class='q'> <span class="verse" id="V11">11&#160;</span>నేను తిరిగి చెల్లించేలా నాకెవరైనా ఏమైనా ఇచ్చారా? ఆకాశం కింద ఉన్నదంతా నాదే గదా. </div><div class='q'> <span class="verse" id="V12">12&#160;</span>సముద్ర రాక్షసి కాళ్ళను గురించైనా దాని మహా బలాన్ని గురించైనా దాని చక్కని ఆకారాన్ని గురించైనా పలకకుండా మౌనంగా ఉండను. </div><div class='q'> <span class="verse" id="V13">13&#160;</span>ఎవడైనా దాని పై పొరలను లాగివేయగలడా? దాని రెండు కవచాలను గుచ్చి రంధ్రం చేయగలడా? </div><div class='q'> <span class="verse" id="V14">14&#160;</span>దాని భయంకరమైన కోరలు ఉన్న ముఖ ద్వారాలను తెరవగల వాడెవడు? </div><div class='q'> <span class="verse" id="V15">15&#160;</span>దాని వీపుకు దృఢమైన పొలుసులు అతికి ఉన్నాయి. విడదీయలేనంత గట్టిగా అవి కూర్చి ఉన్నాయి. </div><div class='q'> <span class="verse" id="V16">16&#160;</span>అవి ఒకదానితో ఒకటి హత్తుకుని ఉన్నాయి. వాటి మధ్యకు గాలి ఏమాత్రం చొరబడదు. </div><div class='q'> <span class="verse" id="V17">17&#160;</span>అవి ఒకదానితో ఒకటి అతికి ఉన్నాయి. వాటిని ఛేదించడం ఎవరివల్లా కాదు. </div><div class='q'> <span class="verse" id="V18">18&#160;</span>అది తుమ్మితే వెలుగు చిమ్ముతుంది. </div><div class='q'>దాని కళ్ళు ఉదయకాలపు కనురెప్పల్లాగా ఉన్నాయి. </div><div class='q'> <span class="verse" id="V19">19&#160;</span>దాని నోటి నుండి మండే నిప్పులు బయలుదేరుతాయి. అగ్ని కణాలు దాని నుండి లేస్తాయి. </div><div class='q'> <span class="verse" id="V20">20&#160;</span>పొయ్యిపై మసులుతున్న కాగులోనుండి, బాగా గాలి విసిరి రాజబెట్టిన మంటలోనుండి లేచినట్టు దాని నాసికా రంధ్రాల్లో నుండి పొగ లేస్తుంది. </div><div class='q'> <span class="verse" id="V21">21&#160;</span>దాని ఊపిరి నిప్పులను మండిస్తుంది. దాని నోటి నుండి జ్వాలలు బయలుదేరుతాయి. </div><div class='q'> <span class="verse" id="V22">22&#160;</span>దాని మెడలో బలముంది. భయం దాని ఎదుట తాండవమాడుతూ ఉంటుంది. </div><div class='q'> <span class="verse" id="V23">23&#160;</span>దాని దళసరి కండరాలు గట్టిగా అతికి ఉన్నాయి. అవి దాని ఒంటిని గట్టిగా అంటి ఉన్నాయి. అవి ఊడి రావు. </div><div class='q'> <span class="verse" id="V24">24&#160;</span>దాని గుండె రాయి లాగా గట్టిగా ఉంది. అది తిరగలి కింది దిమ్మంత కఠినం. </div><div class='q'> <span class="verse" id="V25">25&#160;</span>అది లేచేటప్పుడు మహామహులు సైతం భయపడతారు. భయంతో వారు వెనక్కి తగ్గుతారు. </div><div class='q'> <span class="verse" id="V26">26&#160;</span>కత్తి దెబ్బ దాన్ని ఏమీ చెయ్యదు. ఈటె, బాణం, పదునైన ఏ అయుధమైనా పనికి రావు. </div><div class='q'> <span class="verse" id="V27">27&#160;</span>అది ఇనుమును గడ్డిపోచగా, ఇత్తడిని పుచ్చిపోయిన కర్రగా చూస్తుంది. </div><div class='q'> <span class="verse" id="V28">28&#160;</span>బాణం దాన్ని తరిమి కొట్టలేదు. వడిసెల రాళ్లు దాని దృష్టికి పొట్టులాగా ఉన్నాయి. </div><div class='q'> <span class="verse" id="V29">29&#160;</span>గదలను అది గడ్డిపరకలుగా ఎంచుతుంది. అది రివ్వున ఎగిరి వచ్చే ఈటెను చూసి నవ్వుతుంది. </div><div class='q'> <span class="verse" id="V30">30&#160;</span>దాని ఉదర భాగాలు కరుకైన గాజు పెంకుల్లాగా ఉన్నాయి. అది బురద మీద నురిపిడి కొయ్యలాంటి తన తోకను పరచుకుంటుంది. </div><div class='q'> <span class="verse" id="V31">31&#160;</span>కాగులో నీళ్ళు మసిలినట్టు మహాసముద్రాన్ని అది పొంగిస్తుంది. సముద్రాన్ని అది నూనెలాగా చేస్తుంది. </div><div class='q'> <span class="verse" id="V32">32&#160;</span>అది తాను నడచిన దారిని తన వెనక ప్రకాశింప జేస్తుంది. చూసే వారు అగాధ జలం తెల్లగా ఉంది అనుకుంటారు. </div><div class='q'> <span class="verse" id="V33">33&#160;</span>అది నిర్భయంగా జీవిస్తుంది. భూమి మీద దానికి సమానమైనది లేదు. </div><div class='q'> <span class="verse" id="V34">34&#160;</span>అది గర్వంగా ఉండే వాటిని తిరస్కారంగా చూస్తుంది. గర్వించే వాటన్నిటికీ అది రాజు. </div><ul class='tnav'>
<li><a href='index.htm'>యోబు</a></li>
<li><a href='JOB40.htm'>&lt;</a></li>
<li><a href='JOB.htm'>41</a></li>
<li><a href='JOB42.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">41:1</a>
 <span class="fq">జలరాక్షసిని </span><span class="ft">లివయాటాన్ను</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
