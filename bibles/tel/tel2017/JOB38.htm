<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోబు 38</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోబు</a></li>
<li><a href='JOB37.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="main">
 
<div class='chapterlabel' id="V0"> 38</div><div class='s'>యెహోవా మాటలు </div><div class='p'> <span class="verse" id="V1">1&#160;</span>అప్పుడు యెహోవా సుడిగాలిలోనుండి యోబుకు ఇలా జవాబు ఇచ్చాడు. </div><div class='q'> <span class="verse" id="V2">2&#160;</span>జ్ఞానం లేని మాటలు చెప్పి నా పథకాలను చెడగొడుతున్న వీడెవడు? </div><div class='q'> <span class="verse" id="V3">3&#160;</span>పౌరుషంగా నీ నడుము బిగించుకో. నేను నీకు ప్రశ్న వేస్తాను. నాకు జవాబియ్యాలి. </div><div class='q'> <span class="verse" id="V4">4&#160;</span>నేను భూమికి పునాదులు వేసినప్పుడు నీవెక్కడ ఉన్నావు? నీకు అంత తెలివి తేటలుంటే చెప్పు. </div><div class='q'> <span class="verse" id="V5">5&#160;</span>నీకు తెలిస్తే చెప్పు, దాని పరిమాణం ఎవరు నిర్ణయించారు? దానికి కొలతలు వేసిన దెవరు? </div><div class='q'> <span class="verse" id="V6">6-7&#160;</span>దాని పునాదులు దేనిపై ఉన్నాయి? ఉదయ నక్షత్రాలు కలిసి పాడినప్పుడు దేవదూతలందరూ ఆనందంగా జయజయధ్వానాలు చేస్తుండగా దాని మూలరాయి నిలబెట్టింది ఎవరు? </div><div class='q'> <span class="verse" id="V8">8&#160;</span>సముద్రం దాని గర్భం నుండి పొర్లి రాగా తలుపులు వేసి దాన్ని మూసిన వాడెవడు? </div><div class='q'> <span class="verse" id="V9">9&#160;</span>నేను మేఘాలకు బట్టలు తొడిగినప్పుడు గాఢాంధకారాన్ని దానికి పొత్తిగుడ్డగా వేసినప్పుడు నువ్వు ఉన్నావా? </div><div class='q'> <span class="verse" id="V10">10&#160;</span>సముద్రానికి నా సరిహద్దు నియమించి, దాని తలుపులను, గడియలను అమర్చినప్పుడు, </div><div class='q'> <span class="verse" id="V11">11&#160;</span>“నువ్వు ఇంతవరకే మరి దగ్గరికి రాకూడదు, ఇక్కడే నీ తరంగాల గర్వం అణిగిపోవాలి” అని నేను సముద్రానికి చెప్పినప్పుడు నువ్వు ఉన్నావా? </div><div class='q'> <span class="verse" id="V12">12&#160;</span>నీ జీవితకాలమంతటిలో ఎప్పుడైనా ప్రాతఃకాలాన్ని రమ్మని ఆజ్ఞాపించావా? తెల్లవారి సూర్యోదయానికి దాని స్థానాన్ని నియమించావా? </div><div class='q'> <span class="verse" id="V13">13&#160;</span>దుష్టులు దానిలో ఉండకుండా దులిపివేసేలా భూమి అంచులను అది ఒడిసి పట్టేలా ఉదయాన్ని పంపించావా? </div><div class='q'> <span class="verse" id="V14">14&#160;</span>ముద్ర బంకమట్టి రూపాన్ని మార్చినట్టు భూతలం రూపాంతరం చెందుతూ ఉంటుంది. దానిపై ఉన్నవన్నీ వస్త్రం మీది మడతల్లాగా స్పష్టంగా కనబడతాయి. </div><div class='q'> <span class="verse" id="V15">15&#160;</span>దుష్టుల వెలుగు వారి నుండి తొలిగిపోతుంది. వారు ఎత్తిన చెయ్యి విరగ్గొట్టబడుతుంది. </div><div class='q'> <span class="verse" id="V16">16&#160;</span>సముద్రపు ఊటల్లోకి నువ్వు చొరబడ్డావా? సముద్రం అడుగున తిరుగులాడావా? </div><div class='q'> <span class="verse" id="V17">17&#160;</span>మరణద్వారాలు నీకు తెరుచుకున్నాయా? మరణాంధకార ద్వారాలను నువ్వు చూశావా? </div><div class='q'> <span class="verse" id="V18">18&#160;</span>భూమి వైశాల్యం ఎంతో నువ్వు గ్రహించావా? ఇదంతా నీకేమైనా తెలిస్తే చెప్పు. </div><div class='q'> <span class="verse" id="V19">19&#160;</span>వెలుగు విశ్రాంతి తీసుకునే చోటుకు దారి ఏది? చీకటి అనేదాని ఉనికిపట్టు ఏది? </div><div class='q'> <span class="verse" id="V20">20&#160;</span>వెలుగును, చీకటిని అవి ఉద్యోగాలు చేసే చోటులకు నువ్వు తీసుకుపోగలవా? వాటి పని అయిపోయాక వాటిని మళ్లీ వాటి ఇళ్ళకు తీసుకుపోగలవా? </div><div class='q'> <span class="verse" id="V21">21&#160;</span>ఇవన్నీ నీకు తెలుసు కదా! నువ్వు అప్పటికే పుట్టావట గదా. నువ్వు బహు వృద్ధుడివి మరి. </div><div class='q'> <span class="verse" id="V22">22-23&#160;</span>నువ్వు మంచును నిలవ చేసిన గిడ్డంగుల్లోకి వెళ్లావా? వడగండ్లను దాచి ఉంచిన కొట్లను నువ్వు చూశావా? </div><div class='q'>ఆపత్కాలం కోసం యుద్ధ దినాల కోసం నేను వాటిని దాచి ఉంచాను. </div><div class='q'> <span class="verse" id="V24">24&#160;</span>మెరుపులను వాటి వాటి దారుల్లోకి పంపించే చోటు ఏది? తూర్పు గాలి ఎక్కడనుండి బయలుదేరి భూమి మీద నఖముఖాలా వీస్తుంది? </div><div class='q'> <span class="verse" id="V25">25&#160;</span>మనుషులు లేని తావుల్లో వర్షం కురిపించడానికి, నిర్జన ప్రదేశాల్లో వాన కురియడానికి, </div><div class='q'> <span class="verse" id="V26">26&#160;</span>చవిటి నేలలను, జన సంచారం లేని ఎడారులను తృప్తి పరచడానికి, అక్కడ లేత గడ్డి పరకలు మొలిపించడానికి, </div><div class='q'> <span class="verse" id="V27">27&#160;</span>వర్ష ధారలకోసం కాలవలను, ఉరుములు గర్జించడానికి దారులను ఏర్పరచిన వాడెవడు? </div><div class='q'> <span class="verse" id="V28">28&#160;</span>వర్షానికి తండ్రి ఉన్నాడా? మంచు బిందువులను కన్నది ఎవరు? </div><div class='q'> <span class="verse" id="V29">29&#160;</span>మంచు గడ్డ ఎవరి గర్భంలోనుండి వస్తుంది? ఆకాశం నుండి జాలువారే మంచును ఎవరు పుట్టించారు? </div><div class='q'> <span class="verse" id="V30">30&#160;</span>జలాలు దాక్కుని రాయిలాగా గడ్డకట్టుకుపోతాయి. అగాధజలాల ఉపరితలం ఘనీభవిస్తుంది. </div><div class='q'> <span class="verse" id="V31">31&#160;</span>కృత్తిక నక్షత్రాలను నువ్వు బంధించగలవా? మృగశిరకు కట్లు విప్పగలవా? </div><div class='q'> <span class="verse" id="V32">32&#160;</span>వాటి కాలాల్లో నక్షత్ర రాసులను వచ్చేలా చేయగలవా? సప్తర్షి నక్షత్రాలను వాటి ఉపనక్షత్రాలను నువ్వు నడిపించగలవా? </div><div class='q'> <span class="verse" id="V33">33&#160;</span>ఆకాశమండల నియమాలు నీకు తెలుసా? అది భూమిని పరిపాలించే విధానం నువ్వు స్థాపించగలవా? </div><div class='q'> <span class="verse" id="V34">34&#160;</span>జడివాన నిన్ను కప్పేలా మేఘాలకు గొంతెత్తి నువ్వు ఆజ్ఞ ఇయ్యగలవా? </div><div class='q'> <span class="verse" id="V35">35&#160;</span>మెరుపులు బయలుదేరి వెళ్లి “చిత్తం ఇదుగో ఉన్నాం” అని నీతో చెప్పేలా నువ్వు వాటిని బయటికి రప్పించగలవా? </div><div class='q'> <span class="verse" id="V36">36&#160;</span>మేఘాల్లో జ్ఞానం ఉంచిన వాడెవడు? పొగమంచుకు తెలివినిచ్చిన వాడెవడు? </div><div class='q'> <span class="verse" id="V37">37&#160;</span>నైపుణ్యంగా మేఘాలను లెక్కబెట్ట గలవాడెవడు? </div><div class='q'> <span class="verse" id="V38">38&#160;</span>మట్టి గడ్డల్లోకి ధూళి దూరి అవి ఒక దానికొకటి అంటుకొనేలా మేఘ కలశాల్లో నుండి నీటిని ఒలికించగలిగింది ఎవరు? </div><div class='q'> <span class="verse" id="V39">39&#160;</span>ఆడసింహం కోసం నువ్వు జంతువును వేటాడతావా? </div><div class='q'> <span class="verse" id="V40">40&#160;</span>సింహం పిల్లలు తమ గుహల్లో పడుకుని ఉన్నప్పుడు, తమ మాటుల్లో పొంచి ఉన్నప్పుడు నువ్వు వాటి ఆకలి తీరుస్తావా? </div><div class='q'> <span class="verse" id="V41">41&#160;</span>కాకి పిల్లలు దేవునికి మొరపెట్టేటప్పుడు, ఆకలికి అలమటించేటప్పుడు వాటికి ఆహారం ఇచ్చేవాడెవడు? </div><ul class='tnav'>
<li><a href='index.htm'>యోబు</a></li>
<li><a href='JOB37.htm'>&lt;</a></li>
<li><a href='JOB.htm'>38</a></li>
<li><a href='JOB39.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
