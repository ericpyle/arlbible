<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 కీర్తనలు 22</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>కీర్తనలు</a></li>
<li><a href='PSA021.htm'>&lt;</a></li>
<li><a href='PSA.htm'>22</a></li>
<li><a href='PSA023.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='d'>ప్రధాన సంగీతకారుని కోసం, అయ్యలెతు షహరు (జింకల లయ) రాగంలో దావీదు కీర్తన. </div><div class='q'> <span class="verse" id="V1">1&#160;</span>నా దేవా, నా దేవా, నువ్వు నన్నెందుకు విడిచిపెట్టేశావు? నన్ను రక్షించడానికీ, నా వేదన వాక్కులు వినడానికీ, నువ్వు దూరంగా ఎందుకున్నావు? </div><div class='q'> <span class="verse" id="V2">2&#160;</span>నా దేవా, పగలు నేను మొరపెడతాను, కాని నువ్వు జవాబివ్వవు. రాత్రివేళ నేను మౌనంగా ఉండను! </div><div class='q'> <span class="verse" id="V3">3&#160;</span>నువ్వు పవిత్రుడవు. ఇశ్రాయేలు చేసే స్తుతులతో రాజుగా సింహాసనం మీద కూర్చుని ఉంటావు. </div><div class='q'> <span class="verse" id="V4">4&#160;</span>మా పితరులు నీలో నమ్మకం ఉంచారు. నువ్వు వాళ్ళను రక్షించావు. </div><div class='q'> <span class="verse" id="V5">5&#160;</span>వాళ్ళు నీకు మొరపెట్టినప్పుడు విడుదల పొందారు. వాళ్ళు నీలో నమ్మకం ఉంచి నిరుత్సాహపడలేదు. </div><div class='q'> <span class="verse" id="V6">6&#160;</span>కాని నేను మనిషిని కాదు. పురుగును. మనుషుల ద్వేషం అనుభవించాను, మానవాళికి అవమానంగా ఉన్నాను. </div><div class='q'> <span class="verse" id="V7">7&#160;</span>నన్ను చూసిన వాళ్ళందరూ నన్ను ఆక్షేపిస్తున్నారు. నన్ను వెక్కిరిస్తూ, నన్ను చూసి తలలు ఆడిస్తున్నారు. </div><div class='q'> <span class="verse" id="V8">8&#160;</span>అతడు యెహోవాలో నమ్మకం పెట్టుకున్నాడు, యెహోవా అతన్ని రక్షించనివ్వండి. అతడు ఆయనలో ఆనందిస్తున్నాడు గనక యెహోవా అతన్ని రక్షించనివ్వండి, అని వాళ్ళు అంటున్నారు. </div><div class='q'> <span class="verse" id="V9">9&#160;</span>ఎందుకంటే గర్భంలోనుంచి నన్ను తీసిన వాడివి నువ్వే. నేను నా తల్లి రొమ్ములపై ఉన్నప్పుడే నీపై నమ్మకం పుట్టించావు. </div><div class='q'> <span class="verse" id="V10">10&#160;</span>గర్భంలో ఉండగానే నేను నీ మీద ఆధారపడ్డాను. నేను నా తల్లి కడుపులో ఉన్నప్పటినుంచి నువ్వే నా దేవుడివి. </div><div class='q'> <span class="verse" id="V11">11&#160;</span>ఆపద ముంచుకు వచ్చింది. నాకు దూరంగా ఉండకు. నాకు సహాయం చేసేవాళ్ళు లేరు. </div><div class='q'> <span class="verse" id="V12">12&#160;</span>చాలా ఎద్దులు, బలమైన బాషాను దేశపు వృషభాలు నన్ను చుట్టుముట్టాయి. </div><div class='q'> <span class="verse" id="V13">13&#160;</span>వేటను చీలుస్తూ, గర్జిస్తూ ఉన్న సింహంలాగా వాళ్ళు తమ నోళ్లు పెద్దగా తెరిచారు. </div><div class='q'> <span class="verse" id="V14">14&#160;</span>నన్ను నీళ్ళలా పారబోస్తున్నారు. నా ఎముకలన్నీ స్థానం తప్పాయి. </div><div class='q'>నా హృదయం మైనంలా ఉంది. నా అంతర్భాగాల్లో అది కరిగిపోతూ ఉంది. </div><div class='q'> <span class="verse" id="V15">15&#160;</span>నా బలం<a href="#FN1" class="notemark">*<span class="popup"> నా బలం నా గొంతు</span></a> చిల్లపెంకులా ఎండిపోయింది. నా నాలుక నా దవడకు అంటుకుంటూ ఉంది. మరణ ధూళిలో నువ్వు నన్ను పడుకోబెట్టావు. </div><div class='q'> <span class="verse" id="V16">16&#160;</span>కుక్కలు నన్ను చుట్టుముట్టాయి, దుష్టులు గుంపుగూడి నన్ను ఆవరించారు. వాళ్ళు నా చేతులను నా పాదాలను పొడిచారు. </div><div class='q'> <span class="verse" id="V17">17&#160;</span>నా ఎముకలన్నీ నేను లెక్కపెట్టగలను. వాళ్ళు నా వైపు తేరి చూస్తున్నారు. </div><div class='q'> <span class="verse" id="V18">18&#160;</span>నా వస్త్రాలు పంచుకుంటున్నారు. నా అంగీ కోసం చీట్లు వేస్తున్నారు. </div><div class='q'> <span class="verse" id="V19">19&#160;</span>యెహోవా, దూరంగా ఉండకు. నా బలమా, త్వరపడి నాకు సహాయం చెయ్యి. </div><div class='q'> <span class="verse" id="V20">20&#160;</span>ఖడ్గం నుంచి నా ప్రాణాన్ని, కుక్కల పంజాలనుంచి నా విలువైన ప్రాణాన్ని రక్షించు. </div><div class='q'> <span class="verse" id="V21">21&#160;</span>సింహం నోటి నుండి నన్ను రక్షించు. అడవిదున్న కొమ్ములనుంచి నన్ను రక్షించు<a href="#FN2" class="notemark">†<span class="popup"> రక్షించు ఆయన సమాధానం ఇస్తాడు</span></a>. </div><div class='q'> <span class="verse" id="V22">22&#160;</span>నీ నామం నా సోదరులకు ప్రచారం చేస్తాను. సమాజం మధ్య నిన్ను స్తుతిస్తాను. </div><div class='q'> <span class="verse" id="V23">23&#160;</span>యెహోవా పట్ల భయం ఉన్నవారలారా, ఆయన్ని స్తుతించండి. యాకోబు వంశస్థులారా, మీరందరూ ఆయన్ని ఘనపరచండి. ఇశ్రాయేలు వంశస్థులారా, మీరందరూ ఆయన్ని చూసి విస్మయం చెందండి. </div><div class='q'> <span class="verse" id="V24">24&#160;</span>ఆయన బాధపడే వాళ్ళ బాధను తృణీకరించలేదు, వాళ్ళను చూసి ఆయన అసహ్యపడలేదు. అతనినుంచి తన ముఖం దాచుకోలేదు. బాధలో ఉన్నవాడు ఆయనకు మొరపెట్టినప్పుడు ఆయన ఆలకించాడు. </div><div class='q'> <span class="verse" id="V25">25&#160;</span>మహా సమాజంలో నీ నుండి నా స్తుతి వస్తుంది. ఆయనపట్ల భయభక్తులు కలిగిన వారి ఎదుట నా మొక్కుబడులు చెల్లిస్తాను. </div><div class='q'> <span class="verse" id="V26">26&#160;</span>బాధితులు భోజనం చేసి తృప్తి పొందుతారు. యెహోవాను వెదికేవాళ్ళు ఆయనను స్తుతిస్తారు. వారి<a href="#FN3" class="notemark">‡<span class="popup"> వారి మీ</span></a> హృదయాలు శాశ్వతకాలం జీవిస్తాయి గాక. </div><div class='q'> <span class="verse" id="V27">27&#160;</span>భూనివాసులందరూ జ్ఞాపకం చేసుకుని యెహోవా వైపు తిరుగుతారు. జాతుల కుటుంబాలన్నీ ఆయన<a href="#FN4" class="notemark">§<span class="popup"> ఆయన నీ</span></a> ఎదుట వంగి నమస్కారం చేస్తాయి. </div><div class='q'> <span class="verse" id="V28">28&#160;</span>ఎందుకంటే రాజ్యం యెహోవాదే. జాతులను పాలించేవాడు ఆయనే. </div><div class='q'> <span class="verse" id="V29">29&#160;</span>భూమి మీద వర్ధిల్లుతున్న వాళ్ళందరూ <a href="#FN5" class="notemark">*<span class="popup"> విందు భోజనం తిని</span></a>ఆరాధిస్తారు. తమ సొంత ప్రాణాలు కాపాడుకోలేని వాళ్ళు, మట్టిలోకి దిగిపోతున్న వాళ్ళందరూ ఆయన ఎదుట వంగి నమస్కరిస్తారు. </div><div class='q'> <span class="verse" id="V30">30&#160;</span>రానున్న ఒక తరం వాళ్ళు ఆయన్ని సేవిస్తారు. తమ తరవాతి తరానికి ప్రభువును గురించి చెబుతారు. </div><div class='q'> <span class="verse" id="V31">31&#160;</span>వాళ్ళు వచ్చి ఆయన న్యాయ విధానం గురించి చెబుతారు. ఆయన క్రియలను ఇంకా పుట్టని వారికి చెబుతారు! </div><ul class='tnav'>
<li><a href='index.htm'>కీర్తనలు</a></li>
<li><a href='PSA021.htm'>&lt;</a></li>
<li><a href='PSA.htm'>22</a></li>
<li><a href='PSA023.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V15">22:15</a>
 <span class="fq">నా బలం </span><span class="ft">నా గొంతు</span></p>
<p class="f" id="FN2"><span class="notemark">†</span><a class="notebackref" href="#V21">22:21</a>
 <span class="fq">రక్షించు </span><span class="ft">ఆయన సమాధానం ఇస్తాడు</span></p>
<p class="f" id="FN3"><span class="notemark">‡</span><a class="notebackref" href="#V26">22:26</a>
 <span class="fq">వారి </span><span class="ft">మీ</span></p>
<p class="f" id="FN4"><span class="notemark">§</span><a class="notebackref" href="#V27">22:27</a>
 <span class="fq">ఆయన </span><span class="ft">నీ</span></p>
<p class="f" id="FN5"><span class="notemark">*</span><a class="notebackref" href="#V29">22:29</a>
 <span class="ft">విందు భోజనం తిని</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
