<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ప్రసంగి 7</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ప్రసంగి</a></li>
<li><a href='ECC06.htm'>&lt;</a></li>
<li><a href='ECC.htm'>7</a></li>
<li><a href='ECC08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>జ్ఞానాన్ని ఎన్నుకోవడం </div><div class='q2'> <span class="verse" id="V1">1&#160;</span>పరిమళ తైలం కంటే మంచి పేరు మేలు. </div><div class='q2'>ఒకడు పుట్టిన రోజు కంటే చనిపోయిన రోజే మేలు. </div><div class='q2'> <span class="verse" id="V2">2&#160;</span>విందు జరుగుతున్న ఇంటికి వెళ్ళడం కంటే దుఃఖంతో ఏడుస్తున్న వారి ఇంటికి వెళ్ళడం మేలు. </div><div class='q2'>ఎందుకంటే చావు అందరికీ వస్తుంది కాబట్టి జీవించి ఉన్నవారు దాన్ని గుర్తు పెట్టుకోవాలి. </div><div class='q2'> <span class="verse" id="V3">3&#160;</span>నవ్వడం కంటే ఏడవడం మేలు. </div><div class='q2'>ఎందుకంటే దుఃఖ ముఖం తరవాత హృదయంలో సంతోషం కలుగుతుంది. </div><div class='q2'> <span class="verse" id="V4">4&#160;</span>జ్ఞానులు తమ దృష్టిని దుఃఖంలో ఉన్నవారి ఇంటి మీద ఉంచుతారు. </div><div class='q2'>అయితే మూర్ఖుల ఆలోచనలన్నీ విందులు చేసుకొనే వారి ఇళ్ళపై ఉంటాయి. </div><div class='q2'> <span class="verse" id="V5">5&#160;</span>మూర్ఖుల పాటలు వినడం కంటే జ్ఞానుల గద్దింపు వినడం మేలు. </div><div class='q2'> <span class="verse" id="V6">6&#160;</span>ఎందుకంటే మూర్ఖుల నవ్వు బాన కింద చిటపట శబ్దం చేసే చితుకుల మంటలాంటిది. </div><div class='q2'>ఇది కూడా నిష్ప్రయోజనం. </div><div class='q2'> <span class="verse" id="V7">7&#160;</span>జ్ఞానులు అన్యాయం చేస్తే వారి బుద్ధి చెడిపోయినట్టే. </div><div class='q2'>లంచం మనసును చెడగొడుతుంది. </div><div class='q2'> <span class="verse" id="V8">8&#160;</span>ఒక పని ప్రారంభం కంటే దాని ముగింపు ప్రాముఖ్యం. </div><div class='q2'>అహంకారి కంటే శాంతమూర్తి గొప్పవాడు. </div><div class='q2'> <span class="verse" id="V9">9&#160;</span>కోపించడానికి తొందరపడవద్దు. </div><div class='q2'>మూర్ఖుల హృదయాల్లో కోపం నిలిచి ఉంటుంది. </div><div class='q2'> <span class="verse" id="V10">10&#160;</span>“ఇప్పటి రోజుల కంటే గతించిన రోజులు ఎందుకు మంచివి” అని అడగొద్దు. </div><div class='q2'>అది తెలివైన ప్రశ్న కాదు. </div><div class='q2'> <span class="verse" id="V11">11&#160;</span>జ్ఞానం మనం వారసత్వంగా పొందిన ఆస్తితో సమానం. </div><div class='q2'>భూమి పైన<a href="#FN1" class="notemark">*<span class="popup"> భూమి పైన సూర్యుని కింద</span></a> జీవించే వారందరికీ అది ఉపయోగకరం. </div><div class='q2'> <span class="verse" id="V12">12&#160;</span>జ్ఞానం, డబ్బు, ఈ రెండూ భద్రతనిచ్చేవే. </div><div class='q2'>అయితే జ్ఞానంతో లాభం ఏమిటంటే తనను కలిగి ఉన్నవారికి అది జీవాన్నిస్తుంది. </div><div class='q2'> <span class="verse" id="V13">13&#160;</span>దేవుడు చేసిన పనులను గమనించు. </div><div class='q2'>ఆయన వంకరగా చేసినదాన్ని ఎవడైనా తిన్నగా చేయగలడా? </div><div class='q2'> <span class="verse" id="V14">14&#160;</span>మంచి రోజుల్లో సంతోషంగా గడుపు. చెడ్డ రోజుల్లో దీన్ని ఆలోచించు, </div><div class='q2'>తాము గతించి పోయిన తరువాత ఏం జరగబోతుందో తెలియకుండా ఉండడానికి దేవుడు సుఖదుఃఖాలను పక్కపక్కనే ఉంచాడు. </div><div class='q2'> <span class="verse" id="V15">15&#160;</span>నేను నిష్ప్రయోజనంగా తిరిగిన కాలంలో నేను చాలా విషయాలు చూశాను. </div><div class='q2'>నీతిమంతులై ఉండి కూడా నశించిపోయిన వారున్నారు, </div><div class='q2'>దుర్మార్గులై ఉండీ దీర్ఘ కాలం జీవించిన వారున్నారు. </div><div class='q2'> <span class="verse" id="V16">16&#160;</span>అంత స్వనీతిపరుడుగా ఉండకు. నీ దృష్టికి నీవు అంత ఎక్కువ తెలివి సంపాదించుకోకు. </div><div class='q2'>నిన్ను నీవే ఎందుకు నాశనం చేసుకుంటావు? </div><div class='q2'> <span class="verse" id="V17">17&#160;</span>మరీ ఎక్కువ చెడ్డగా, మూర్ఖంగా ఉండవద్దు. </div><div class='q2'>నీ సమయం రాకముందే ఎందుకు చనిపోవాలి? </div><div class='q2'> <span class="verse" id="V18">18&#160;</span>నీవు ఈ జ్ఞానానికి అంటిపెట్టుకుని దాన్ని విడిచిపెట్టకుండా ఉంటే నీకు మంచిది. </div><div class='q2'>దేవునిలో భయభక్తులు గలవాడు తాను చేయవలసిన వాటినన్నిటినీ జరిగిస్తాడు. </div><div class='q2'> <span class="verse" id="V19">19&#160;</span>ఒక పట్టణంలో ఉన్న పదిమంది అధికారుల కంటే తెలివైన వ్యక్తిలో ఉన్న జ్ఞానం శక్తివంతమైంది. </div><div class='q2'> <span class="verse" id="V20">20&#160;</span>ఈ భూమి మీద ఎప్పుడూ పాపం చేయకుండా మంచి జరిగిస్తూ ఉండే నీతిమంతుడు భూమి మీద ఒక్కడు కూడా లేడు. </div><div class='q2'> <span class="verse" id="V21">21&#160;</span>చెప్పుడు మాటలు వింటూ నీ పనివాడు నిన్ను శపించేలా చేసుకోకు. </div><div class='q2'> <span class="verse" id="V22">22&#160;</span>నువ్వు కూడా చాలాసార్లు ఇతరులను శపించావు కదా. </div><div class='p'> <span class="verse" id="V23">23&#160;</span>ఇదంతా నేను జ్ఞానంతో పరిశోధించి తెలుసుకున్నాను. “నేను జ్ఞానిగా ఉంటాను” అని నేననుకున్నాను గాని అది నా వల్ల కాలేదు. </div><div class='q2'> <span class="verse" id="V24">24&#160;</span>జ్ఞానం బహు దూరంగా, లోతుగా ఉంది. దానినెవడు తెలుసుకోగలడు? </div><div class='q2'> <span class="verse" id="V25">25&#160;</span>వివేచించడానికి, పరిశోధించడానికి, జ్ఞానాన్ని, సంగతుల మూల కారణాలను తెలుసుకోడానికి, </div><div class='q2'>చెడుతనం అనేది మూర్ఖత్వం అనీ బుద్ధిహీనత వెర్రితనమనీ గ్రహించేలా నేను నేర్చుకోడానికి, పరీక్షించడానికి నా మనస్సు నిలిపాను. </div><div class='q2'> <span class="verse" id="V26">26&#160;</span>చావు కంటే ఎక్కువ దుఃఖం కలిగించేది ఒకటి నాకు కనబడింది. అది ఉచ్చులు, వలలు లాంటి మనస్సు, సంకెళ్ళ లాంటి చేతులు కలిగిన స్త్రీ. </div><div class='q2'>దేవుని దృష్టికి మంచివారు దాన్ని తప్పించుకుంటారు గాని పాపం చేసేవారు దాని వలలో పడిపోతారు. </div><div class='p'> <span class="verse" id="V27">27&#160;</span>సంగతుల మూల కారణాలు ఏమిటో తెలుసుకోడానికి నేను వివిధ పనులను పరిశీలించినపుడు ఇది నాకు కనబడింది అని ప్రసంగి అనే నేను చెబుతున్నాను. అయితే నేను ఎంత పరిశోధించినా నాకు కనబడనిది ఒకటి ఉంది.  <span class="verse" id="V28">28&#160;</span>అదేమంటే వెయ్యి మంది పురుషుల్లో నేనొక్క నిజాయితీపరుణ్ణి చూశాను గాని స్త్రీలందరిలో ఒక్కరిని కూడా చూడలేదు.  <span class="verse" id="V29">29&#160;</span>నేను గ్రహించింది ఇది ఒక్కటే, దేవుడు మనుషులను యథార్థవంతులుగానే పుట్టించాడు గాని వారు వివిధ రకాల కష్టాలు తమ పైకి తెచ్చుకుని చెదరిపోయారు. </div><ul class='tnav'>
<li><a href='index.htm'>ప్రసంగి</a></li>
<li><a href='ECC06.htm'>&lt;</a></li>
<li><a href='ECC.htm'>7</a></li>
<li><a href='ECC08.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">7:11</a>
 <span class="fq">భూమి పైన </span><span class="ft">సూర్యుని కింద</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
