<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 కీర్తనలు 119</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>కీర్తనలు</a></li>
<li><a href='PSA118.htm'>&lt;</a></li>
<li><a href='PSA.htm'>119</a></li>
<li><a href='PSA120.htm'>&gt;</a></li>
</ul>
<div class="main">
 
<div class='chapterlabel' id="V0"> 119</div><div class='d'>ఆలెఫ్‌ </div><div class='q'> <span class="verse" id="V1">1&#160;</span>ఎవరి మార్గాలు నిష్కల్మషంగా ఉంటాయో ఎవరు యెహోవా ధర్మశాస్త్రం ప్రకారం నడుచుకుంటారో వారు ధన్యులు. </div><div class='q'> <span class="verse" id="V2">2&#160;</span>ఆయన పవిత్ర శాసనాలను పాటిస్తూ పూర్ణహృదయంతో ఆయన్ని వెదికేవారు ధన్యులు. </div><div class='q'> <span class="verse" id="V3">3&#160;</span>వారు ఆయన బాటలో నడుస్తూ ఏ తప్పూ చేయరు. </div><div class='q'> <span class="verse" id="V4">4&#160;</span>మేము నీ ఆజ్ఞలను జాగ్రత్తగా పాటించాలని, వాటికి కట్టుబడాలని నీవు మాకు ఆజ్ఞాపించావు. </div><div class='q'> <span class="verse" id="V5">5&#160;</span>ఆహా, నేను నీ చట్టాల ప్రకారం ప్రవర్తించేలా నా ప్రవర్తన స్థిరం అయితే ఎంత మంచిది! </div><div class='q'> <span class="verse" id="V6">6&#160;</span>నీ ఆజ్ఞలన్నిటినీ నేను శిరసావహిస్తే నాకు అవమానం కలగదు. </div><div class='q'> <span class="verse" id="V7">7&#160;</span>నీ న్యాయచట్టాలను నేను నేర్చుకున్నప్పుడు యథార్థ హృదయంతో నీకు కృతజ్ఞతాస్తుతులు చెల్లిస్తాను. </div><div class='q'> <span class="verse" id="V8">8&#160;</span>నీ కట్టడలను నేను పాటిస్తాను. నన్ను ఒంటరిగా విడిచిపెట్టవద్దు. </div><div class='d'>బేత్‌ </div><div class='q'> <span class="verse" id="V9">9&#160;</span>యువత దేనిమూలంగా తమ మార్గం పవిత్రంగా ఉంచుకోగలరు? నీ వాక్కుకు లోబడడం మూలంగానే గదా? </div><div class='q'> <span class="verse" id="V10">10&#160;</span>నా పూర్ణహృదయంతో నిన్ను వెదికాను. నన్ను నీ ఆజ్ఞలను విడిచి ఎటో వెళ్ళిపోనియ్యకు. </div><div class='q'> <span class="verse" id="V11">11&#160;</span>నీకు వ్యతిరేకంగా నేను పాపం చేయకుండేలా నా హృదయంలో నీ వాక్కును పదిలపరచుకున్నాను. </div><div class='q'> <span class="verse" id="V12">12&#160;</span>యెహోవా, నీవే ఆరాధ్య దైవం. నీ నియమాలను నాకు బోధించు. </div><div class='q'> <span class="verse" id="V13">13&#160;</span>నీవు వెల్లడి చేసిన న్యాయవిధులన్నిటినీ నా నోటితో వివరిస్తాను. </div><div class='q'> <span class="verse" id="V14">14&#160;</span>సంపదలన్నిటి కంటే పైగా నీ నిబంధన శాసనాల దారిని బట్టి నేను ఉప్పొంగిపోతున్నాను. </div><div class='q'> <span class="verse" id="V15">15&#160;</span>నీ ఆజ్ఞలను నేను ధ్యానిస్తాను. నీ మార్గాలపై మనస్సు ఉంచుతాను. </div><div class='q'> <span class="verse" id="V16">16&#160;</span>నీ కట్టడలను బట్టి నేను హర్షిస్తాను. నీ వాక్కును విస్మరించను. </div><div class='d'>గీమెల్‌ </div><div class='q'> <span class="verse" id="V17">17&#160;</span>నీ సేవకుణ్ణి దయ చూడు. అప్పుడు నేను సజీవంగా ఉండి నీ వాక్కు పాటిస్తాను. </div><div class='q'> <span class="verse" id="V18">18&#160;</span>నేను నీ ధర్మశాస్త్రంలోని అద్భుతమైన విషయాలు చూడగలిగేలా నా కళ్ళు తెరువు. </div><div class='q'> <span class="verse" id="V19">19&#160;</span>నేను భూమి మీద పరదేశిని. నీ ఆజ్ఞలను నాకు కనిపించకుండా దాచకు. </div><div class='q'> <span class="verse" id="V20">20&#160;</span>అస్తమానం నీ న్యాయవిధులను తెలుసుకోవాలనే ఆశతో నా ప్రాణం నీరసించిపోతోంది. </div><div class='q'> <span class="verse" id="V21">21&#160;</span>గర్విష్ఠులను నువ్వు గద్దిస్తున్నావు. వారు నీ ఆజ్ఞలను విడిచి తిరుగులాడే శాపగ్రస్తులు. </div><div class='q'> <span class="verse" id="V22">22&#160;</span>నేను నీ నిబంధన శాసనాలకు లోబడిన వాణ్ణి. నన్ను అప్రదిష్ట, అవమానాల పాలు చెయ్య వద్దు. </div><div class='q'> <span class="verse" id="V23">23&#160;</span>పాలకులు నాకు విరోధంగా కుట్ర పన్ని అపనిందలు వేసినా నీ సేవకుడు మాత్రం నీ కట్టడలను ధ్యానిస్తూనే ఉంటాడు. </div><div class='q'> <span class="verse" id="V24">24&#160;</span>నీ శాసనాలు నాకు సంతోషదాయకం. అవి నాకు ఆలోచనకర్తలు. </div><div class='d'>దాలెత్‌ </div><div class='q'> <span class="verse" id="V25">25&#160;</span>నా ప్రాణం మట్టి కరిచింది. నీ వాక్కుతో నన్ను బతికించు. </div><div class='q'> <span class="verse" id="V26">26&#160;</span>నా ప్రవర్తనంతా నీకు చెప్పుకున్నాను. నాకు జవాబిచ్చావు. నీ కట్టడలను నాకు బోధించు. </div><div class='q'> <span class="verse" id="V27">27&#160;</span>నీ ఉపదేశమార్గం నాకు బోధపరచు. అప్పుడు నీ దివ్యోపదేశాన్ని నేను నెమరు వేసుకుంటాను. </div><div class='q'> <span class="verse" id="V28">28&#160;</span>విషాదంతో నా ప్రాణం కరిగి నీరైపోతోంది. నీ వాక్కుతో నన్ను లేపి నిలబెట్టు. </div><div class='q'> <span class="verse" id="V29">29&#160;</span>మోసపు మార్గం నా నుండి దూరం చెయ్యి. దయచేసి నాకు నీ ఉపదేశం వినిపించు. </div><div class='q'> <span class="verse" id="V30">30&#160;</span>విశ్వసనీయత మార్గం ఎంచుకున్నాను. నీ న్యాయవిధులను నేను ఎప్పుడూ నా ఎదుట పెట్టుకుని ఉన్నాను. </div><div class='q'> <span class="verse" id="V31">31&#160;</span>యెహోవా, నేను నీ శాసనాలను అంటి పెట్టుకుని ఉన్నాను. నన్ను సిగ్గుపాలు చెయ్యవద్దు. </div><div class='q'> <span class="verse" id="V32">32&#160;</span>నా హృదయాన్ని నీవు విశాలం చేస్తే నేను నీ ఆజ్ఞల మార్గంలో పరిగెత్తుతాను. </div><div class='d'>హే </div><div class='q'> <span class="verse" id="V33">33&#160;</span>యెహోవా, నీ శాసనాలను అనుసరించడం నాకు నేర్పు. అప్పుడు నేను కడదాకా వాటిని పాటిస్తాను. </div><div class='q'> <span class="verse" id="V34">34&#160;</span>నీ ధర్మశాస్త్రం అనుసరించడానికి నాకు అవగాహన దయచెయ్యి. అప్పుడు నా పూర్ణహృదయంతో నేను దాని ప్రకారం నడుచుకుంటాను. </div><div class='q'> <span class="verse" id="V35">35&#160;</span>నీ ఆజ్ఞల జాడల్లో నన్ను నడిపించు. వాటి ప్రకారం నడుచుకోవడం నాకెంతో ఆనందం. </div><div class='q'> <span class="verse" id="V36">36&#160;</span>నా హృదయాన్ని నీ శాసనాలవైపు తిప్పు. అక్రమ లాభం నుండి నన్ను విముఖుణ్ణి చెయ్యి. </div><div class='q'> <span class="verse" id="V37">37&#160;</span>పనికిమాలిన వాటిని చూడకుండా నా కళ్ళు తిప్పివెయ్యి. నీ మార్గాల్లో నాకు ఊపిరి పొయ్యి. </div><div class='q'> <span class="verse" id="V38">38&#160;</span>నిన్ను కొలిచే వారికి నీవిచ్చిన వాగ్దానం నీ సేవకుని పట్ల నెరవేర్చు. </div><div class='q'> <span class="verse" id="V39">39&#160;</span>నీ న్యాయవిధులు మంచివి. నాకు భయం గొలుపుతున్న నా అవమానాన్ని తీసివెయ్యి. </div><div class='q'> <span class="verse" id="V40">40&#160;</span>నీ ఉపదేశాల కోసం తహతహలాడుతున్నాను. న్యాయమైన నీ విమోచన మూలంగా నన్ను సజీవంగా ఉంచు. </div><div class='d'>వావ్‌ </div><div class='q'> <span class="verse" id="V41">41&#160;</span>యెహోవా, విఫలం కాని నీ ప్రేమను నాకు అనుగ్రహించు. నీ వాగ్దానం చొప్పున నీ రక్షణ కలిగించు. </div><div class='q'> <span class="verse" id="V42">42&#160;</span>అప్పుడు నన్ను హేళన చేసే వారికి నేను జవాబు చెప్పగలుగుతాను. ఎందుకంటే నీ మాటపై నమ్మకం ఉంచాను. </div><div class='q'> <span class="verse" id="V43">43&#160;</span>నా నోటినుండి సత్య వాక్కును ఏమాత్రం తీసి వేయకు. ఎందుకంటే నేను నీ న్యాయవిధుల మీద నా ఆశ పెట్టుకున్నాను. </div><div class='q'> <span class="verse" id="V44">44&#160;</span>ఎడతెగక నిరంతరం నీ ధర్మశాస్త్రం అనుసరిస్తాను. </div><div class='q'> <span class="verse" id="V45">45&#160;</span>నేను నీ ఉపదేశాలను వెదికే వాణ్ణి గనక భద్రంగా నడుస్తాను. </div><div class='q'> <span class="verse" id="V46">46&#160;</span>సిగ్గుపడక రాజుల ఎదుట నీ పవిత్ర శాసనాలను గూర్చి నేను మాట్లాడతాను. </div><div class='q'> <span class="verse" id="V47">47&#160;</span>నీ ఆజ్ఞల్లో నేను హర్షిస్తాను. అవి నాకు అతి ప్రియం. </div><div class='q'> <span class="verse" id="V48">48&#160;</span>నాకు ఎంతో ఇష్టమైన నీ ఆజ్ఞలవైపు నా చేతులెత్తుతాను. నీ కట్టడలను నేను ధ్యానిస్తాను. </div><div class='d'>జాయిన్‌. </div><div class='q'> <span class="verse" id="V49">49&#160;</span>నీ సేవకుడికి నీవు దయచేసిన మాట జ్ఞాపకం చేసుకో. దానివలన నీవు నాలో ఆశాభావం రేకెత్తించావు. </div><div class='q'> <span class="verse" id="V50">50&#160;</span>నీ వాక్కు నన్ను బ్రతికించింది. నా బాధలో ఇదే నాకు ఉపశమనం కలిగిస్తున్నది. </div><div class='q'> <span class="verse" id="V51">51&#160;</span>గర్విష్ఠులు నన్ను ఇష్టం వచ్చినట్టు ఎగతాళి చేశారు. అయినా నీ ధర్మశాస్త్రాన్నుండి నేను తొలగలేదు. </div><div class='q'> <span class="verse" id="V52">52&#160;</span>యెహోవా, పూర్వకాలంనుండి ఉన్న నీ న్యాయ విధులను జ్ఞాపకం చేసుకుని నేను ఓదార్పు నొందాను. </div><div class='q'> <span class="verse" id="V53">53&#160;</span>నీ ధర్మశాస్త్రాన్ని విడిచి నడుస్తున్న భక్తిహీనులను చూస్తే నాకు పట్టరాని కోపం పుడుతున్నది. </div><div class='q'> <span class="verse" id="V54">54&#160;</span>యాత్రికుడినైన నా బసలో నీ శాసనాలే నా పాటలు. </div><div class='q'> <span class="verse" id="V55">55&#160;</span>యెహోవా, రాత్రివేళ నీ నామాన్ని స్మరణ చేస్తున్నాను నీ ధర్మశాస్త్రం అనుసరించి నడుచుకుంటున్నాను. </div><div class='q'> <span class="verse" id="V56">56&#160;</span>నీ ఉపదేశం అనుసరించి నడుచుకుంటున్నాను. ఇదే నాకు వరంగా అనుగ్రహించావు. </div><div class='d'>హేత్‌ </div><div class='q'> <span class="verse" id="V57">57&#160;</span>యెహోవా, నీవే నా భాగం. నీ వాక్కులననుసరించి నడుచుకుంటానని నేను నిశ్చయించుకున్నాను. </div><div class='q'> <span class="verse" id="V58">58&#160;</span>కటాక్షం చూపమని నా పూర్ణహృదయంతో నిన్ను బతిమాలుకుంటున్నాను. నీవిచ్చిన మాట ప్రకారం నన్ను కరుణించు. </div><div class='q'> <span class="verse" id="V59">59&#160;</span>నా మార్గాలు నేను పరిశీలన చేశాను. నీ శాసనాలవైపు నా ముఖం తిప్పుకున్నాను. </div><div class='q'> <span class="verse" id="V60">60&#160;</span>నీ ఆజ్ఞలను పాటించడానికి నేను జాగుచేయక వేగిరపడ్డాను. </div><div class='q'> <span class="verse" id="V61">61&#160;</span>భక్తిహీనుల పాశాలు నన్ను చుట్టుకుని ఉన్నా నీ ధర్మశాస్త్రాన్ని నేను విస్మరించ లేదు. </div><div class='q'> <span class="verse" id="V62">62&#160;</span>న్యాయమైన నీ విధులనుబట్టి నీకు కృతజ్ఞతాస్తుతులు చెల్లించడానికి అర్థరాత్రివేళ నేను నిద్ర లేస్తున్నాను. </div><div class='q'> <span class="verse" id="V63">63&#160;</span>నీపట్ల భయభక్తులు గలవారందరికీ, నీ ఉపదేశాలను అనుసరించే వారికీ నేను నెచ్చెలిని. </div><div class='d'>తేత్ </div><div class='q'> <span class="verse" id="V64">64&#160;</span>యెహోవా, భూమి నీ నిబంధన విశ్వాస్యతతో నిండి ఉంది. నీ కట్టడలను నాకు బోధించు. </div><div class='q'> <span class="verse" id="V65">65&#160;</span>యెహోవా, నీ మాట చొప్పున నీ సేవకుడికి మేలు చేశావు. </div><div class='q'> <span class="verse" id="V66">66&#160;</span>నేను నీ ఆజ్ఞలపై నమ్మిక ఉంచాను. మంచి వివేచన, మంచి జ్ఞానం నాకు నేర్చు. </div><div class='q'> <span class="verse" id="V67">67&#160;</span>బాధ కలగక మునుపు నేను దారి విడిచాను. ఇప్పుడు నీ వాక్కు ననుసరించి నడుచుకుంటున్నాను. </div><div class='q'> <span class="verse" id="V68">68&#160;</span>నీవు దయాళుడివై మేలు చేస్తున్నావు. నీ కట్టడలను నాకు బోధించు. </div><div class='q'> <span class="verse" id="V69">69&#160;</span>గర్విష్ఠులు నా మీద అబద్ధాలు అల్లుతున్నారు. అయితే పూర్ణహృదయంతో నేను నీ ఉపదేశాలను అనుసరిస్తాను. </div><div class='q'> <span class="verse" id="V70">70&#160;</span>వారి హృదయం కొవ్వెక్కి బండబారిపోయింది<a href="#FN1" class="notemark">*<span class="popup"> వారి హృదయం కొవ్వెక్కి బండబారిపోయింది వారి హృదయంలో సత్యం లేదు</span></a>. నేను నీ ధర్మశాస్త్రాన్నిబట్టి ఆనందిస్తున్నాను. </div><div class='q'> <span class="verse" id="V71">71&#160;</span>బాధల పాలు కావడం నాకు మంచిదయింది. ఎందుకంటే వాటి మూలంగా నేను నీ కట్టడలను నేర్చుకున్నాను. </div><div class='q'> <span class="verse" id="V72">72&#160;</span>వేవేల వెండి బంగారు నాణాలకంటే నీ విచ్చిన ధర్మశాస్త్రం నాకు మేలు. </div><div class='d'>యోద్‌ </div><div class='q'> <span class="verse" id="V73">73&#160;</span>నీ చేతులు నన్ను నిర్మించి నాకు రూపం ఏర్పరచాయి. నేను నీ ఆజ్ఞలను నేర్చుకునేలా నాకు బుద్ధి దయ చెయ్యి. </div><div class='q'> <span class="verse" id="V74">74&#160;</span>నీ వాక్కు మీద నేను ఆశపెట్టుకున్నాను. నీపట్ల భయభక్తులు గలవారు నన్ను చూసి సంతోషిస్తారు. </div><div class='q'> <span class="verse" id="V75">75&#160;</span>యెహోవా, నీ తీర్పులు న్యాయమైనవనీ నీవు నన్ను బాధపరచింది నీ నమ్మకత్వం వల్లనే అనీ నాకు తెలుసు. </div><div class='q'> <span class="verse" id="V76">76&#160;</span>నీ సేవకుడికి నీవిచ్చిన మాట చొప్పున నీ నిబంధన విశ్వాస్యత నన్ను ఆదరించు గాక. </div><div class='q'> <span class="verse" id="V77">77&#160;</span>నీ ధర్మశాస్త్రం నాకు సంతోషదాయకం. నేను బ్రతికేలా నీ కరుణాకటాక్షాలు నాకు కలుగు గాక. </div><div class='q'> <span class="verse" id="V78">78&#160;</span>నేను నీ ఉపదేశాలను ధ్యానిస్తున్నాను. గర్విష్ఠులు నామీద అబద్ధాలాడినందుకు వారు సిగ్గుపడతారు గాక. </div><div class='q'> <span class="verse" id="V79">79&#160;</span>నీపట్ల భయభక్తులుగలవారూ నీ శాసనాలను తెలుసుకునే వారూ నా పక్షంగా ఉంటారు గాక. </div><div class='q'> <span class="verse" id="V80">80&#160;</span>నేను సిగ్గుపడకుండేలా నా హృదయం నీ కట్టడల విషయమై నిర్దోషంగా ఉండు గాక. </div><div class='d'>కఫ్‌ </div><div class='q'> <span class="verse" id="V81">81&#160;</span>నీ రక్షణ కోసం నా ప్రాణం సొమ్మసిల్లిపోతున్నది. నేను నీ వాక్కు మీద ఆశపెట్టుకున్నాను. </div><div class='q'> <span class="verse" id="V82">82&#160;</span>నన్ను ఎప్పుడు ఆదరిస్తావా అని నా కళ్ళు నీవిచ్చిన మాట కోసం కనిపెట్టి క్షీణించిపోతున్నాయి. </div><div class='q'> <span class="verse" id="V83">83&#160;</span>నేను పొగ పట్టిన ద్రాక్ష తిత్తిలాగా అయిపోయాను. అయినా నీ కట్టడలను నేను మరచిపోవడం లేదు. </div><div class='q'> <span class="verse" id="V84">84&#160;</span>నీ సేవకుడి దినాలు ఎంత తగ్గిపోయాయి! నన్ను తరిమే వారికి నీవు తీర్పు తీర్చడం ఎప్పుడు? </div><div class='q'> <span class="verse" id="V85">85&#160;</span>నీ ధర్మశాస్త్రాన్ని లెక్క చెయ్యని గర్విష్ఠులు నన్ను చిక్కించుకోడానికి గుంటలు త్రవ్వారు. </div><div class='q'> <span class="verse" id="V86">86&#160;</span>నీ ఆజ్ఞలన్నీ నమ్మదగినవి. పగవారు అకారణంగా నన్ను తరుముతున్నారు. నాకు సహాయం చెయ్యి. </div><div class='q'> <span class="verse" id="V87">87&#160;</span>భూమి మీద ఉండకుండా వారు నన్ను దాదాపుగా నాశనం చేసేశారు. అయితే నీ ఉపదేశాలను నేను విడిచిపెట్టడం లేదు. </div><div class='q'> <span class="verse" id="V88">88&#160;</span>నీవు నియమించిన శాసనాన్ని నేను అనుసరించేలా నీ నిబంధన విశ్వాస్యత చేత నన్ను బ్రతికించు. </div><div class='d'>లామెద్‌. </div><div class='q'> <span class="verse" id="V89">89&#160;</span>యెహోవా, నీ వాక్కు శాశ్వతం. అది పరలోకంలో సుస్థిరంగా ఉంది. </div><div class='q'> <span class="verse" id="V90">90&#160;</span>నీ విశ్వాస్యత తరతరాలు ఉంటుంది. నీవు భూమిని స్థాపించావు. అది స్థిరంగా ఉంది. </div><div class='q'> <span class="verse" id="V91">91&#160;</span>అన్నీ నీ న్యాయ నిర్ణయం చొప్పున నేటికీ స్థిరంగా ఉన్నాయి. ఎందుకంటే అవన్నీ నీకు ఊడిగం చేస్తున్నాయి. </div><div class='q'> <span class="verse" id="V92">92&#160;</span>నీ ధర్మశాస్త్రం నాకు సంతోషమియ్యక పొతే నా బాధలో నేను సమసిపోయేవాణ్ణి. </div><div class='q'> <span class="verse" id="V93">93&#160;</span>నీ ఉపదేశాలను ఎన్నటికీ మరచిపోను. ఎందుకంటే వాటి వల్లనే నీవు నన్ను ప్రాణాలతో ఉంచావు. </div><div class='q'> <span class="verse" id="V94">94&#160;</span>నీ ఉపదేశాలను నేను వెతుకుతున్నాను. నేను నీవాణ్ణి. నన్ను రక్షించు. </div><div class='q'> <span class="verse" id="V95">95&#160;</span>నన్ను సంహరించాలని భక్తిహీనులు నా కోసం పొంచి ఉన్నారు. అయితే నేను నీ శాసనాలను తలపోసుకుంటున్నాను. </div><div class='q'> <span class="verse" id="V96">96&#160;</span>సంపూర్ణతకైనా పరిమితి ఉందని నాకు తెలుసు. కానీ నీ ధర్మోపదేశానికి ఎల్లలు లేవు. </div><div class='d'>మేమ్‌ </div><div class='q'> <span class="verse" id="V97">97&#160;</span>నీ ధర్మశాస్త్రం నాకెంతో ఇష్టంగా ఉంది. రోజంతా నేను దాన్ని ధ్యానిస్తున్నాను. </div><div class='q'> <span class="verse" id="V98">98&#160;</span>నీ ఆజ్ఞలు అనునిత్యం నాకు తోడుగా ఉన్నాయి. నా శత్రువులను మించిన జ్ఞానం అవి నాకు కలగజేస్తున్నాయి. </div><div class='q'> <span class="verse" id="V99">99&#160;</span>నీ శాసనాలను నేను ధ్యానిస్తున్నాను కాబట్టి నా బోధకులందరికంటే నాకు ఎక్కువ అవగాహన ఉంది. </div><div class='q'> <span class="verse" id="V100">100&#160;</span>నీ ఉపదేశాలను నేను లక్ష్యపెడుతున్నాను గనక వయోవృద్ధుల కంటే నాకు విశేషజ్ఞానం ఉంది. </div><div class='q'> <span class="verse" id="V101">101&#160;</span>నేను నీ వాక్కుననుసరించేలా దుష్టమార్గాలన్నిటిలోనుండి నా పాదాలు తొలగించుకుంటున్నాను. </div><div class='q'> <span class="verse" id="V102">102&#160;</span>నీవు నాకు బోధించావు గనక నీ న్యాయవిధులనుండి నేను తొలగక నిలిచాను. </div><div class='q'> <span class="verse" id="V103">103&#160;</span>నీ వాక్కులు నా జిహ్వకు ఎంతో మధురం. అవి నా నోటికి తేనెకంటే తియ్యగా ఉన్నాయి. </div><div class='q'> <span class="verse" id="V104">104&#160;</span>నీ ఉపదేశం మూలంగా నాకు వివేకం కలిగింది. తప్పుమార్గాలన్నీ నాకు అసహ్యమనిపించాయి. </div><div class='d'>నూన్‌ </div><div class='q'> <span class="verse" id="V105">105&#160;</span>నీ వాక్కు నా పాదాలకు దీపం, నా దారిలో వెలుగు. </div><div class='q'> <span class="verse" id="V106">106&#160;</span>నీ న్యాయవిధులను అనుసరిస్తానని నేను మాట ఇచ్చాను. దాన్ని నిలబెట్టుకుంటాను. </div><div class='q'> <span class="verse" id="V107">107&#160;</span>యెహోవా, నేను తీవ్ర బాధ అనుభవిస్తున్నాను. నీ మాట చొప్పున నన్ను బ్రతికించు. </div><div class='q'> <span class="verse" id="V108">108&#160;</span>యెహోవా, నా నోటి స్వేచ్ఛార్పణలను అంగీకరించు. నీ న్యాయవిధులను నాకు బోధించు </div><div class='q'> <span class="verse" id="V109">109&#160;</span>నా ప్రాణం ఎప్పుడూ అపాయంలో ఉంది. అయినా నీ ధర్మశాస్త్రాన్ని నేను మరిచిపోను. </div><div class='q'> <span class="verse" id="V110">110&#160;</span>నన్ను పట్టుకోడానికి భక్తిహీనులు ఉచ్చులు పన్నారు. అయినా నీ ఉపదేశాలనుండి నేను తొలగిపోవడం లేదు. </div><div class='q'> <span class="verse" id="V111">111&#160;</span>నీ శాసనాలు నాకు ఆహ్లాదకరం. అవి నాకు నిత్య వారసత్వం అని ఎంచుకుంటున్నాను. </div><div class='q'> <span class="verse" id="V112">112&#160;</span>నీ కట్టడలను పాటించడానికి నా హృదయాన్ని నేను లోబరిచాను. ఇది తుదివరకూ నిలిచే నిత్యనిర్ణయం. </div><div class='d'>సామెహ్‌ </div><div class='q'> <span class="verse" id="V113">113&#160;</span>రెండు ఆలోచనల మధ్య ఊగిసలాడే వారంటే నాకు అసహ్యం. నీ ధర్మశాస్త్రం నాకు ప్రీతికరం. </div><div class='q'> <span class="verse" id="V114">114&#160;</span>నా ఆశ్రయ స్థానం, నా డాలు నువ్వే. నీ వాక్కుపై నేను ఆశపెట్టుకున్నాను. </div><div class='q'> <span class="verse" id="V115">115&#160;</span>నేను నా దేవుని ఆజ్ఞలను అనుసరిస్తాను. దుర్మార్గం జరిగించే వారంతా నా నుండి తొలిగిపొండి. </div><div class='q'> <span class="verse" id="V116">116&#160;</span>నేను బ్రతికేలా నీ మాట చొప్పున నన్ను ఆదుకో. నా ఆశ భంగమై నేను సిగ్గుపడకుండా ఉంటాను గాక. </div><div class='q'> <span class="verse" id="V117">117&#160;</span>నాకు రక్షణ కలిగేలా నీవు నన్ను ఉద్ధరించు. అప్పుడు నీ కట్టడలను నిత్యం లక్ష్యపెడతాను. </div><div class='q'> <span class="verse" id="V118">118&#160;</span>నీ కట్టడలను మీరిన వారినందరినీ నీవు త్రోసిపుచ్చుతావు. అలాటి వారంతా దగాకోరులే, నమ్మలేని వారే. </div><div class='q'> <span class="verse" id="V119">119&#160;</span>భూమిమీదనున్న భక్తిహీనులనందరినీ నీవు తెట్టువలె నాశనం చేస్తావు. కాబట్టి నీ శాసనాలు నాకు ఇష్టం. </div><div class='q'> <span class="verse" id="V120">120&#160;</span>నీ భయం వలన నా శరీరం వణికిపోతోంది. నీ న్యాయవిధులకు నేను భయపడుతున్నాను. </div><div class='d'>అయిన్‌ </div><div class='q'> <span class="verse" id="V121">121&#160;</span>నేను నీతిన్యాయాలను అనుసరిస్తున్నాను. నన్ను బాధించేవారి వశంలో నన్ను విడిచిపెట్టవద్దు. </div><div class='q'> <span class="verse" id="V122">122&#160;</span>మేలు కోసం నీ సేవకుడికి హామీ ఉండు. గర్విష్ఠులు నన్ను బాధించకుందురు గాక. </div><div class='q'> <span class="verse" id="V123">123&#160;</span>నీ రక్షణ కోసం నీతి గల నీ మాట కోసం ఎదురు చూస్తూ నా కళ్ళు క్షీణించి పోతున్నాయి. </div><div class='q'> <span class="verse" id="V124">124&#160;</span>నీ కృప చొప్పున నీ సేవకుడికి మేలు చెయ్యి. నీ కట్టడలను నాకు బోధించు. </div><div class='q'> <span class="verse" id="V125">125&#160;</span>నేను నీ సేవకుణ్ణి. నీ శాసనాలను గ్రహించేలా నాకు జ్ఞానం కలగజెయ్యి </div><div class='q'> <span class="verse" id="V126">126&#160;</span>ప్రజలు నీ ధర్మశాస్త్రాన్ని నిరర్థకం చేశారు. యెహోవా తన పని చెయ్యడానికి ఇదే సమయం. </div><div class='q'> <span class="verse" id="V127">127&#160;</span>బంగారం కంటే మేలిమి బంగారం కంటే నీ ఆజ్ఞలు నాకు ఇష్టంగా ఉన్నాయి. </div><div class='q'> <span class="verse" id="V128">128&#160;</span>నీ ఉపదేశాలన్నీ యథార్థమని నేను వాటిని శిరసావహిస్తున్నాను. అబద్ధ మార్గాలన్నీ నాకు అసహ్యం. </div><div class='d'>పే </div><div class='q'> <span class="verse" id="V129">129&#160;</span>నీ శాసనాలు ఆశ్చర్యకరమైనవి. అందుకే నేను వాటిని పాటిస్తున్నాను. </div><div class='q'> <span class="verse" id="V130">130&#160;</span>నీ వాక్కులు వెల్లడి కావడంతోనే వెలుగు ఉదయిస్తుంది. అవి తెలివిలేని వారికి తెలివినిస్తాయి. </div><div class='q'> <span class="verse" id="V131">131&#160;</span>నీ ఆజ్ఞలపట్ల తీవ్ర వాంఛ చేత నేను నోరు తెరచి వగరుస్తూ ఉన్నాను. </div><div class='q'> <span class="verse" id="V132">132&#160;</span>నీ నామాన్ని ప్రేమించేవారికి నీవు చేసే విధంగా నావైపు తిరిగి నన్ను కరుణించు. </div><div class='q'> <span class="verse" id="V133">133&#160;</span>నీ వాక్కునుబట్టి నా అడుగులు స్థిరపరచు. ఏ పాపం నన్ను ఏలనియ్యకు. </div><div class='q'> <span class="verse" id="V134">134&#160;</span>నీ ఉపదేశాలను నేను అనుసరించేలా మనుష్యుల బలాత్కారం నుండి నన్ను విడిపించు. </div><div class='q'> <span class="verse" id="V135">135&#160;</span>నీ సేవకుడి పై నీ ముఖకాంతి ప్రకాశింపనియ్యి. నీ కట్టడలను నాకు బోధించు. </div><div class='q'> <span class="verse" id="V136">136&#160;</span>ప్రజలు నీ ధర్మశాస్త్రం అనుసరించక పోవడం చూసి నేను కన్నీరుమున్నీరైపోతున్నాను. </div><div class='d'>సాదె </div><div class='q'> <span class="verse" id="V137">137&#160;</span>యెహోవా, నీవు నీతిమంతుడివి. నీ న్యాయవిధులు యథార్థం. </div><div class='q'> <span class="verse" id="V138">138&#160;</span>నీతినిబట్టి, పూర్ణ విశ్వాస్యతనుబట్టి, నీ శాసనాలను నీవు నియమించావు. </div><div class='q'> <span class="verse" id="V139">139&#160;</span>నా విరోధులు నీ వాక్కులు మరచిపోతారు. అందువలన నా ఆసక్తి నన్ను తినేస్తున్నది. </div><div class='q'> <span class="verse" id="V140">140&#160;</span>నీ మాట ఎంతో స్వచ్ఛమైనది. అది నీ సేవకుడికి ప్రియమైనది. </div><div class='q'> <span class="verse" id="V141">141&#160;</span>నేను అల్పుణ్ణి. నిరాకరణకు గురి అయిన వాణ్ణి. అయినా నీ ఉపదేశాలను నేను మరువను. </div><div class='q'> <span class="verse" id="V142">142&#160;</span>నీ నీతి శాశ్వతం. నీ ధర్మశాస్త్రం కేవలం సత్యం. </div><div class='q'> <span class="verse" id="V143">143&#160;</span>బాధ, వేదన నన్ను పట్టుకున్నాయి. అయినా నీ ఆజ్ఞలు నాకు సంతోషాన్ని కలిగిస్తున్నాయి. </div><div class='q'> <span class="verse" id="V144">144&#160;</span>నీ శాసనాలు శాశ్వత నీతిగలవి. నేను బ్రతికేలా నాకు తెలివి దయచెయ్యి. </div><div class='d'>ఖొఫ్‌ </div><div class='q'> <span class="verse" id="V145">145&#160;</span>యెహోవా, హృదయపూర్వకంగా నేను మొర్ర పెడుతున్నాను. నీ కట్టడలను నేను పాటించేలా నాకు జవాబు ఇవ్వు. </div><div class='q'> <span class="verse" id="V146">146&#160;</span>నేను నీకు మొర్ర పెడుతున్నాను. నీ శాసనాల ప్రకారం నేను నడుచుకునేలా నన్ను రక్షించు. </div><div class='q'> <span class="verse" id="V147">147&#160;</span>తెల్లవారకమునుపే మొర్రపెట్టాను. నీ మాటలపై నేను ఆశపెట్టుకున్నాను </div><div class='q'> <span class="verse" id="V148">148&#160;</span>నీవిచ్చిన వాక్కును నేను ధ్యానించడానికి నాకళ్ళు రాత్రిజాములు గడవక ముందే తెరుస్తాను. </div><div class='q'> <span class="verse" id="V149">149&#160;</span>నీ కృపను బట్టి నా మొర్ర ఆలకించు. యెహోవా, నీ వాక్యవిధులనుబట్టి నన్ను బ్రతికించు. </div><div class='q'> <span class="verse" id="V150">150&#160;</span>దుష్కార్యాలు చేసే వారు, నీ ధర్మశాస్త్రాన్ని త్రోసివేసేవారు నన్ను సమీపిస్తున్నారు. </div><div class='q'> <span class="verse" id="V151">151&#160;</span>యెహోవా, నీవు దగ్గరగా ఉన్నావు. నీ ఆజ్ఞలన్నీ సత్యమైనవి. </div><div class='q'> <span class="verse" id="V152">152&#160;</span>నీ శాసనాలను నీవు శాశ్వతంగా స్థిరపరిచావు అని నేను పూర్వం నుండి వాటిమూలంగానే తెలుసుకున్నాను. </div><div class='d'>రేష్‌ </div><div class='q'> <span class="verse" id="V153">153&#160;</span>నేను నీ ధర్మశాస్త్రాన్ని మరిచిపోయేవాణ్ణి కాదు. నా బాధను గమనించి నన్ను విడిపించు. </div><div class='q'> <span class="verse" id="V154">154&#160;</span>నా పక్షంగా వ్యాజ్యెమాడి నన్ను విమోచించు. నీవిచ్చిన మాట చొప్పున నన్ను బ్రతికించు. </div><div class='q'> <span class="verse" id="V155">155&#160;</span>భక్తిహీనులు నీ కట్టడలను వెదకడం లేదు గనక రక్షణ వారికి దూరంగా ఉంది. </div><div class='q'> <span class="verse" id="V156">156&#160;</span>యెహోవా, నీ దయాదాక్షిణ్యాలు మితిలేనివి. నీ న్యాయవిధులను బట్టి నన్ను బ్రతికించు. </div><div class='q'> <span class="verse" id="V157">157&#160;</span>నన్ను తరిమేవారు, నా విరోధులు చాలా మంది. అయినా నీ న్యాయశాసనాలనుండి నేను తొలగకుండా ఉన్నాను. </div><div class='q'> <span class="verse" id="V158">158&#160;</span>ద్రోహులను చూసి నేను అసహ్యించుకున్నాను. నీవిచ్చిన మాటను వారు లక్ష్యపెట్టరు. </div><div class='q'> <span class="verse" id="V159">159&#160;</span>యెహోవా, చిత్తగించు. నీ ఉపదేశాలు నాకెంతో ప్రీతికరం. నీ కృపచొప్పున నన్ను బ్రతికించు. </div><div class='q'> <span class="verse" id="V160">160&#160;</span>నీ వాక్య సారాంశం సత్యం. నీవు నియమించిన న్యాయవిధులన్నీ నిత్యం నిలిచే ఉంటాయి. </div><div class='d'>షీన్‌ </div><div class='q'> <span class="verse" id="V161">161&#160;</span>అధికారులు వట్టి పుణ్యానికి నన్ను తరుముతారు. అయినా నీ వాక్యభయం నా హృదయంలో నిలిచి ఉంది. </div><div class='q'> <span class="verse" id="V162">162&#160;</span>పుష్కలంగా దోపుడుసొమ్ము సంపాదించిన వాడిలాగా నీవిచ్చిన మాటను బట్టి నేను సంతోషిస్తున్నాను. </div><div class='q'> <span class="verse" id="V163">163&#160;</span>అబద్ధం నాకు అసహ్యం. నీ ధర్మశాస్త్రం నాకు ప్రీతికరం. </div><div class='q'> <span class="verse" id="V164">164&#160;</span>నీ న్యాయవిధులనుబట్టి రోజుకు ఏడు సార్లు నేను నిన్ను స్తుతిస్తున్నాను. </div><div class='q'> <span class="verse" id="V165">165&#160;</span>నీ ధర్మశాస్త్రాన్ని ప్రేమించేవారికి ఎంతో నెమ్మది ఉంది. వారు తూలి తొట్రిల్లే కారణం ఏమీ లేదు </div><div class='q'> <span class="verse" id="V166">166&#160;</span>యెహోవా, నీ రక్షణ కోసం నేను కనిపెడుతున్నాను. నీ ఆజ్ఞలను అనుసరించి నడుచుకుంటున్నాను. </div><div class='q'> <span class="verse" id="V167">167&#160;</span>నేను నీ శాసనాలనుబట్టి ప్రవర్తిస్తున్నాను. అవి నాకు ఎంతో ఇష్టం. </div><div class='q'> <span class="verse" id="V168">168&#160;</span>నా మార్గాలన్నీ నీ ఎదురుగా ఉన్నాయి. నీ ఉపదేశాలను నీ శాసనాలను నేను అనుసరిస్తున్నాను. </div><div class='d'>తౌ </div><div class='q'> <span class="verse" id="V169">169&#160;</span>యెహోవా, నా మొర్ర నీ సన్నిధికి వస్తుంది గాక. నీ మాట చొప్పున నాకు వివేకం దయచెయ్యి. </div><div class='q'> <span class="verse" id="V170">170&#160;</span>నా విన్నపం నీ సన్నిధిని చేరనియ్యి. నీవిచ్చిన మాట చొప్పున నన్ను విడిపించు. </div><div class='q'> <span class="verse" id="V171">171&#160;</span>నీవు నీ కట్టడలను నాకు బోధిస్తున్నావు. నా పెదాలు నీ స్తోత్రం పలుకుతాయి. </div><div class='q'> <span class="verse" id="V172">172&#160;</span>నీ ఆజ్ఞలన్నీ న్యాయం. నీ వాక్కును గూర్చి నా నాలుక గానం చేస్తుంది. </div><div class='q'> <span class="verse" id="V173">173&#160;</span>నేను నీ ఉపదేశాలను కోరుకున్నాను. నీ చెయ్యి నాకు సహాయమగు గాక. </div><div class='q'> <span class="verse" id="V174">174&#160;</span>యెహోవా, నీ రక్షణ కోసం నేను ఎంతో ఆశపడుతున్నాను. నీ ధర్మశాస్త్రం నాకు సంతోషకరం. </div><div class='q'> <span class="verse" id="V175">175&#160;</span>నీవు నన్ను బ్రతికించు. నేను నిన్ను స్తుతిస్తాను. నీ న్యాయవిధులు నాకు సహాయాలగు గాక </div><div class='q'> <span class="verse" id="V176">176&#160;</span>తప్పిపోయిన గొర్రెలాగా నేను దారి తప్పి తిరిగాను. నీ సేవకుణ్ణి వెతికి పట్టుకో. ఎందుకంటే నేను నీ ఆజ్ఞలను విస్మరించేవాణ్ణి కాను. </div><ul class='tnav'>
<li><a href='index.htm'>కీర్తనలు</a></li>
<li><a href='PSA118.htm'>&lt;</a></li>
<li><a href='PSA.htm'>119</a></li>
<li><a href='PSA120.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V70">119:70</a>
 <span class="fq">వారి హృదయం కొవ్వెక్కి బండబారిపోయింది </span><span class="ft">వారి హృదయంలో సత్యం లేదు</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
