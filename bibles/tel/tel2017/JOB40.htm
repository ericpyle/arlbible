<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోబు 40</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోబు</a></li>
<li><a href='JOB39.htm'>&lt;</a></li>
<li><a href='JOB.htm'>40</a></li>
<li><a href='JOB41.htm'>&gt;</a></li>
</ul>
<div class="main">
 
<div class='chapterlabel' id="V0"> 40</div><div class='p'> <span class="verse" id="V1">1&#160;</span>యెహోవా యోబుకు ఇలా జవాబు ఇచ్చాడు. </div><div class='q'> <span class="verse" id="V2">2&#160;</span>ఆక్షేపణలు చేయాలని చూసేవాడు సర్వశక్తుడైన దేవుణ్ణి సరిదిద్దాలని చూడవచ్చా? దేవునితో వాదించేవాడు ఇప్పుడు జవాబియ్యాలి. </div><div class='q'> <span class="verse" id="V3">3&#160;</span>అప్పుడు యోబు యెహోవాకు ఇలా జవాబిచ్చాడు. </div><div class='q'> <span class="verse" id="V4">4&#160;</span>చూడు, నేను నీచుణ్ణి. నేను నీకు ఏమని ప్రత్యుత్తరమిస్తాను? నా నోటి మీద చెయ్యి ఉంచుకుంటాను. </div><div class='q'> <span class="verse" id="V5">5&#160;</span>ఒక సారి మాట్లాడాను. నేను మళ్ళీ నోరెత్తను. రెండు సార్లు మాట్లాడాను. ఇకపై పలకను. </div><div class='q'> <span class="verse" id="V6">6&#160;</span>అప్పుడు యెహోవా సుడిగాలిలోనుండి యోబుకు ఇలా జవాబు ఇచ్చాడు. </div><div class='q'> <span class="verse" id="V7">7&#160;</span>పౌరుషం తెచ్చుకుని నీ నడుము కట్టుకో. నేను నీకు ప్రశ్నవేస్తాను. జవాబియ్యి. </div><div class='q'> <span class="verse" id="V8">8&#160;</span>నేను అన్యాయం చేసానని అంటావా? నిర్దోషివని నువ్వు తీర్పు పొందడం కోసం నా మీద అపరాధం మోపుతావా? </div><div class='q'> <span class="verse" id="V9">9&#160;</span>దేవునికి ఉన్న బాహుబలం నీకు ఉందా? ఆయన ఉరుము ధ్వనిలాంటి స్వరంతో నువ్వు గర్జించగలవా? </div><div class='q'> <span class="verse" id="V10">10&#160;</span>ఆడంబర మహాత్మ్యాలతో నిన్ను నువ్వు అలంకరించుకో. గౌరవప్రభావాలు ధరించుకో. </div><div class='q'> <span class="verse" id="V11">11&#160;</span>నీ ఆగ్రహాన్ని నలుదెసలా విసిరి వెయ్యి. గర్విష్టులందరినీ చూసి వారిని కూలగొట్టు. </div><div class='q'> <span class="verse" id="V12">12&#160;</span>గర్విష్టులైన వారిని చూసి వారిని అణగదొక్కు. దుష్టులు ఎక్కడుంటే అక్కడ వారిని అణిచి వెయ్యి. </div><div class='q'> <span class="verse" id="V13">13&#160;</span>కనబడకుండా వారినందరినీ బూడిదలో పాతిపెట్టు. సమాధిలో వారిని బంధించు. </div><div class='q'> <span class="verse" id="V14">14&#160;</span>అప్పుడు నీ కుడి చెయ్యి నిన్ను రక్షించగలదని నేను నిన్ను గూర్చి ఒప్పుకుంటాను. </div><div class='q'> <span class="verse" id="V15">15&#160;</span>నిన్ను చేసినట్టే నేను చేసిన మరొక జీవి నీటి ఏనుగును<a href="#FN1" class="notemark">*<span class="popup"> నీటి ఏనుగును బహేమోత్</span></a> నువ్వు చూశావు గదా? ఎద్దులాగా అది గడ్డి మేస్తుంది. </div><div class='q'> <span class="verse" id="V16">16&#160;</span>చూడు, దాని శక్తి దాని నడుములో ఉంది. దాని బలం దాని కడుపు నరాల్లో ఉంది. </div><div class='q'> <span class="verse" id="V17">17&#160;</span>దేవదారు చెట్టు ఊగినట్టు దాని తోక ఊగుతుంది. దాని తొడ కండరాలు దృఢంగా అతికి ఉన్నాయి. </div><div class='q'> <span class="verse" id="V18">18&#160;</span>దాని ఎముకలు ఇత్తడి గొట్టాల్లాగా ఉన్నాయి. దాని కాళ్ళు ఇనప కడ్డీల్లాగా ఉన్నాయి. </div><div class='q'> <span class="verse" id="V19">19&#160;</span>అది దేవుడు సృష్టించిన వాటిలో ముఖ్యమైనది. దాన్ని చేసిన దేవుడే దాన్ని ఓడించ గలడు. </div><div class='q'> <span class="verse" id="V20">20&#160;</span>పర్వతాలు దానికి మేత మొలిపిస్తాయి. అడవి మృగాలన్నీ అక్కడ ఆడుకుంటాయి. </div><div class='q'> <span class="verse" id="V21">21&#160;</span>తామర చెట్ల కింద జమ్ముగడ్డి చాటున పర్రలో అది పండుకుంటుంది. </div><div class='q'> <span class="verse" id="V22">22&#160;</span>తామర తూడులు దానికి నీడనిస్తాయి. సెలయేరు ఒడ్డున ఉన్న నిరవంజి చెట్లు దాని చుట్టూ ఉంటాయి. </div><div class='q'> <span class="verse" id="V23">23&#160;</span>నదీప్రవాహం పొంగి పొర్లినా అది భయపడదు. యొర్దాను లాంటి ప్రవాహం పొంగి దాని ముట్టె దాకా వచ్చినా అది బెదరదు. </div><div class='q'> <span class="verse" id="V24">24&#160;</span>ఎవరైనా దాన్ని కొక్కీ వేసి పట్టుకోగలరా? ముక్కుకు పగ్గం వేయగలరా? </div><ul class='tnav'>
<li><a href='index.htm'>యోబు</a></li>
<li><a href='JOB39.htm'>&lt;</a></li>
<li><a href='JOB.htm'>40</a></li>
<li><a href='JOB41.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V15">40:15</a>
 <span class="fq">నీటి ఏనుగును </span><span class="ft">బహేమోత్</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
