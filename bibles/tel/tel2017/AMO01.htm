<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ఆమోసు 1</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ఆమోసు</a></li>
<li><a href='JOL03.htm'>&lt;</a></li>
<li><a href='AMO.htm'>1</a></li>
<li><a href='AMO02.htm'>&gt;</a></li>
</ul>
<div class="main">
<div class='mt'>ఆమోసు </div><div class='is'>గ్రంథకర్త </div><div class='ip'>1:1 ప్రకారం దీని రచయిత ఆమోసు ప్రవక్త. ఇతడు తెకోవ అనే ఊరిలో కొందరు కాపరులు మధ్య నివసించాడు. తన రచనలో అతడు తాను ప్రవక్తల కుటుంబం వాడు కాడని స్పస్టం చేశాడు. తనను తాను ఒక ప్రవక్తగా అతడు ఎంచుకోలేదు. దేవుడు విడుదల ద్వారా తీర్పు పంపుతాడని హెచ్చరించాడు. అయితే ఆమోసు ప్రార్దన ఇశ్రాయేలు కాపాడింది. </div><div class='is'>రచనా కాలం, ప్రదేశం </div><div class='ip'>సుమారు క్రీ. పూ. 760 - 740 </div><div class='ip'>ఆమోసు బేతేలు, సమరయ ప్రాంతాల్లో ప్రవచించాడు. ఇవి ఉత్తర ఇశ్రాయేల్ రాజ్యంలో ఉన్నాయి. </div><div class='is'>స్వీకర్త </div><div class='ip'>ఇశ్రాయేలు ఉత్తర రాజ్య ప్రజానీకం. భావికాలంలో బైబిలు చదవ నున్న వారంతా. </div><div class='is'>ప్రయోజనం </div><div class='ip'>అహంకారం అంటే దేవునికి గిట్టదు. తమకు ఎవరి తోడు అక్కర లేదని ప్రజలు అనుకొని విర్రవీగుతున్నారు. అన్నీ దేవుని నుండే వస్తాయని వారు మర్చిపోయారు. దేవునికి మనుషులంతా ఇష్టమే. పేదలను పీడించే వారిని ఆయన హెచ్చరిస్తున్నాడు. చివరగా దేవుడు యధార్దమైన ఆరాధన కోరుతున్నాడు. అంతేగాక తనకు గౌరవించే ప్రవర్తన కోరుతున్నాడు. ఆమోసు ద్వారా దేవుని సందేశం ఇశ్రాయేలు సంపన్నుల కోసం వస్తున్నది. వీరికి తమ సాటి మనుషులంటే ప్రేమ లేదు. ఇతరుల బలహీనతను ఆసరాగా తీసుకొని వారిని దోచుకుంటారు. వారు తమ స్వార్థమే ఆలోచిస్తుంటారు. </div><div class='is'>ముఖ్యాంశం </div><div class='ip'>తీర్పు </div><div class='iot'>విభాగాలు </div><div class='io'>1. జాతుల వినాశనం — 1:1-2:16 </div><div class='io'>2. ప్రవక్తగా పిలుపు — 3:1-8 </div><div class='io'>3. ఇశ్రాయేల్ పై తీర్పు — 3:9-9:10 </div><div class='io'>4. పూర్వక్షేమస్ధితి — 9:11-15  
</div><div class='chapterlabel' id="V0"> 1</div><div class='p'> <span class="verse" id="V1">1&#160;</span>ఇశ్రాయేలీయులను గురించి తెకోవలోని గొర్రెల కాపరి ఆమోసు చూసిన దర్శనంలోని విషయాలివి. యూదారాజు ఉజ్జియా రోజుల్లో ఇశ్రాయేలు రాజు యెహోయాషు కొడుకు యరొబాము రోజుల్లో భూకంపం రావడానికి రెండేళ్ళు ముందు, అతడు ఈ దర్శనం చూశాడు.  <span class="verse" id="V2">2&#160;</span>అతడు ఇలా చెప్పాడు, </div><div class='p'>“యెహోవా సీయోను నుంచి గర్జిస్తున్నాడు. </div><div class='p'>యెరూషలేము నుంచి తన గొంతు పెంచి వినిపిస్తున్నాడు. </div><div class='p'>కాపరుల మేతభూములు దుఃఖిస్తున్నాయి. </div><div class='p'>కర్మెలు పర్వత శిఖరం వాడిపోతున్నది.” </div><div class='s'>జాతుల పై తీర్పు </div><div class='p'> <span class="verse" id="V3">3&#160;</span>యెహోవా చెప్పేదేమిటంటే, </div><div class='p'>“దమస్కు మూడు సార్లు, నాలుగు సార్లు చేసిన పాపాలను బట్టి, </div><div class='p'>నేను తప్పకుండాా దాన్ని శిక్షిస్తాను. </div><div class='p'>ఎందుకంటే వాళ్ళు ఇనుప పనిముట్లతో గిలాదును నూర్చారు. </div><div class='p'> <span class="verse" id="V4">4&#160;</span>నేను హజాయేలు ఇంటి మీదకి అగ్ని పంపిస్తాను. అది బెన్హదదు రాజ భవనాలను దహించి వేస్తుంది. </div><div class='p'> <span class="verse" id="V5">5&#160;</span>దమస్కు ద్వారాల అడ్డగడియలను విరగగొడతాను. </div><div class='p'>బికత్ ఆవెనులో నివసిస్తున్న వాణ్ణి ఓడిస్తాను. </div><div class='p'>బెత్ ఏదేనులో రాజదండం పట్టుకున్న వాణ్ణి ఓడిస్తాను. </div><div class='p'>ఆరాము ప్రజలు బందీలుగా కీరు ప్రాంతానికి వెళ్తారు.” </div><div class='p'>అని యెహోవా చెబుతున్నాడు. </div><div class='p'> <span class="verse" id="V6">6&#160;</span>యెహోవా చెప్పేదేమిటంటే, </div><div class='p'>“గాజా మూడుసార్లు, నాలుగు సార్లు చేసిన పాపాలను బట్టి, </div><div class='p'>నేను తప్పకుండా దాన్ని శిక్షిస్తాను. </div><div class='p'>ఎందుకంటే వారు చాలామందిని బందీలుగా తీసుకుపోయి ఎదోము వారి వశం చేశారు. </div><div class='p'> <span class="verse" id="V7">7&#160;</span>గాజా ప్రాకారాల మీద నేను అగ్ని పంపిస్తాను. </div><div class='p'>అది వారి రాజ భవనాలను దహించి వేస్తుంది. </div><div class='p'> <span class="verse" id="V8">8&#160;</span>అష్డోదులో నివసిస్తున్న వాణ్ణి ఓడిస్తాను. </div><div class='p'>అష్కెలోనులో రాజదండం పట్టుకున్న వాణ్ణి ఓడిస్తాను. </div><div class='p'>ఎక్రోనుకు విరోధంగా నా చెయ్యి ఎత్తుతాను. </div><div class='p'>ఇంకా మిగిలిన ఫిలిష్తీయులు నాశనమవుతారు” అని యెహోవా ప్రభువు చెబుతున్నాడు. </div><div class='p'> <span class="verse" id="V9">9&#160;</span>యెహోవా చెప్పేదేమిటంటే, </div><div class='p'>“తూరు మూడు సార్లు, నాలుగు సార్లు చేసిన పాపాలను బట్టి నేను తప్పకుండా దాన్ని శిక్షిస్తాను. </div><div class='p'>ఎందుకంటే వాళ్ళు ప్రజా సమూహాలన్నిటినీ ఎదోముకు అప్పగించారు. </div><div class='p'>వాళ్ళు సోదర భావంతో చేసుకున్న నిబంధనను తెగతెంపులు చేసుకున్నారు. </div><div class='p'> <span class="verse" id="V10">10&#160;</span>నేను తూరు ప్రాకారాల మీదికి అగ్ని పంపిస్తాను. </div><div class='p'>అది దాని రాజ భవనాలను దహించి వేస్తుంది.” </div><div class='p'> <span class="verse" id="V11">11&#160;</span>యెహోవా చెప్పేదేమిటంటే, </div><div class='p'>“ఎదోము మూడు సార్లు, నాలుగు సార్లు చేసిన పాపాలను బట్టి, </div><div class='p'>నేను తప్పకుండా అతన్ని శిక్షిస్తాను. </div><div class='p'>ఎందుకంటే వాడు జాలి చూపకుండా కత్తి పట్టుకుని తన సోదరులను తరిమాడు. </div><div class='p'>అతని కోపం ఎప్పుడూ రగులుతూనే ఉంది. </div><div class='p'>అతని ఆగ్రహం ఎప్పటికీ నిలిచే ఉంది. </div><div class='p'> <span class="verse" id="V12">12&#160;</span>తేమాను మీదికి నేను అగ్ని పంపిస్తాను. అది బొస్రా రాజ భవనాలను తగలబెడుతుంది.” </div><div class='p'> <span class="verse" id="V13">13&#160;</span>యెహోవా చెప్పేదేమిటంటే, </div><div class='p'>“అమ్మోనీయులు మూడు సార్లు, నాలుగు సార్లు చేసిన పాపాలను బట్టి నేను తప్పకుండా వారిని శిక్షిస్తాను. </div><div class='p'>ఎందుకంటే తమ సరిహద్దులను ఇంకా విశాలం చేసుకోవాలని వారు గిలాదులోని గర్భవతుల కడుపులు చీల్చారు. </div><div class='p'> <span class="verse" id="V14">14&#160;</span>రబ్బా ప్రాకారాలను కాల్చేస్తాను. </div><div class='p'>యుద్ధ ధ్వనులతో, సుడి గాలి వీచేటప్పుడు కలిగే ప్రళయం లాగా అది రాజ భవనాలను దహించివేస్తుంది. </div><div class='p'> <span class="verse" id="V15">15&#160;</span>వారి రాజు, అతని అధిపతులందరూ బందీలుగా దేశాంతరం పోతారు” అని యెహోవా చెబుతున్నాడు. </div><ul class='tnav'>
<li><a href='index.htm'>ఆమోసు</a></li>
<li><a href='JOL03.htm'>&lt;</a></li>
<li><a href='AMO.htm'>1</a></li>
<li><a href='AMO02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
