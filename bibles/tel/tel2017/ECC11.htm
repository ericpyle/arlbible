<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ప్రసంగి 11</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ప్రసంగి</a></li>
<li><a href='ECC10.htm'>&lt;</a></li>
<li><a href='ECC.htm'>11</a></li>
<li><a href='ECC12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>జీవితమనే పెట్టుబడి </div><div class='q2'> <span class="verse" id="V1">1&#160;</span>నీ భోజనాన్ని నీళ్ల మీద వెయ్యి<a href="#FN1" class="notemark">*<span class="popup"> నీ భోజనాన్ని నీళ్ల మీద వెయ్యి నీకున్న దానిలో నుంచి ఇతరులకు సహాయపడు</span></a>. </div><div class='q2'>చాలా రోజులకు మళ్ళీ అది నీకు దొరుకుతుంది<a href="#FN2" class="notemark">†<span class="popup"> నీకు దొరుకుతుంది నీకు ప్రతిఫలం వచ్చేలా దేవుడు చూస్తాడు</span></a>. </div><div class='q2'> <span class="verse" id="V2">2&#160;</span>దాన్ని ఏడు, ఎనిమిది మందితో పంచుకో. </div><div class='q2'>ఎందుకంటే భూమి మీద ఏ విపత్తులు వస్తున్నాయో నీకు తెలియదు. </div><div class='q2'> <span class="verse" id="V3">3&#160;</span>మబ్బుల నిండా నీరుంటే అవి భూమి మీద వాన కురిపించి ఖాళీ అయిపోతాయి. </div><div class='q2'>ఒక చెట్టు దక్షిణం వైపుకు పడినా ఉత్తరం వైపుకు పడినా అది పడిన చోటే ఉంటుంది. </div><div class='q2'> <span class="verse" id="V4">4&#160;</span>గాలిని లక్ష్యపెట్టేవాడు విత్తనాలు చల్లడు. </div><div class='q2'>మబ్బులను చూస్తూ ఉండేవాడు పంట కోయడు. </div><div class='q2'> <span class="verse" id="V5">5&#160;</span>స్త్రీ గర్భంలో పసికందు ఎముకలు ఎలా ఏర్పడతాయో, </div><div class='q2'>గాలి ఎక్కడ నుంచి వస్తుందో నీవెలా గ్రహించలేవో </div><div class='q2'>సమస్తాన్నీ సృష్టించిన దేవుని పనిని నువ్వు గ్రహించలేవు. </div><div class='q2'> <span class="verse" id="V6">6&#160;</span>ఉదయాన విత్తనం నాటు. </div><div class='q2'>సాయంత్రం వరకూ అవసరమైనంత మట్టుకు నీ చేతులతో పని చెయ్యి. </div><div class='q2'>ఏవి ఫలిస్తాయో, ఉదయమా, సాయంత్రమా లేక రెండూ ఒకేలా బాగుంటాయో నీకు తెలియదు. </div><div class='q2'> <span class="verse" id="V7">7&#160;</span>వెలుగు నిజంగా ఎంతో బాగుంటుంది. </div><div class='q2'>సూర్యోదయం చూడడం ఇంకా ఎంత బాగుంటుందో! </div><div class='q2'> <span class="verse" id="V8">8&#160;</span>ఎవడైనా చాలా కాలం బతికితే, ఆ రోజులన్నీ ఆనందంగా ఉండాలి. </div><div class='q2'>అయితే రాబోయే చీకటి రోజుల గురించి అతడు ఆలోచించాలి. </div><div class='q2'>అవి అనేకం ఉంటాయి. రాబోయేదంతా అదృశ్యమయ్యే ఆవిరే. </div><div class='q2'> <span class="verse" id="V9">9&#160;</span>యువకా, నీ యువదశలో సంతోషంగా ఉండు. </div><div class='q2'>నీ యువదశలో మనసారా సంతోషించు. </div><div class='q2'>నీ మనస్సులోని కోరికల ప్రకారం, నీ కళ్ళు చూచే వాటన్నిటినీ అనుభవించు. </div><div class='q2'>అయితే వీటన్నిటిని బట్టి దేవుడు నిన్ను తీర్పులోకి తెస్తాడని గుర్తుపెట్టుకో. </div><div class='q2'> <span class="verse" id="V10">10&#160;</span>నీ హృదయం నుంచి కోపాన్ని తోలివెయ్యి. </div><div class='q2'>నీ శరీరంలో వచ్చే ఎలాంటి నొప్పినైనా పట్టించుకోవద్దు. </div><div class='q2'>ఎందుకంటే యువదశ, దాని బలం ఆవిరి లాంటివే. </div><ul class='tnav'>
<li><a href='index.htm'>ప్రసంగి</a></li>
<li><a href='ECC10.htm'>&lt;</a></li>
<li><a href='ECC.htm'>11</a></li>
<li><a href='ECC12.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">11:1</a>
 <span class="fq">నీ భోజనాన్ని నీళ్ల మీద వెయ్యి </span><span class="ft">నీకున్న దానిలో నుంచి ఇతరులకు సహాయపడు</span></p>
<p class="f" id="FN2"><span class="notemark">†</span><a class="notebackref" href="#V1">11:1</a>
 <span class="fq">నీకు దొరుకుతుంది </span><span class="ft">నీకు ప్రతిఫలం వచ్చేలా దేవుడు చూస్తాడు</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
