<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 హగ్గయి 1</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>హగ్గయి</a></li>
<li><a href='ZEP03.htm'>&lt;</a></li>
<li><a href='HAG.htm'>1</a></li>
<li><a href='HAG02.htm'>&gt;</a></li>
</ul>
<div class="main">
<div class='mt'>హగ్గయి </div><div class='is'>గ్రంథకర్త </div><div class='ip'>హగ్గయి 1:1 ఈ పుస్తక రచయిత హగ్గయి ప్రవక్తగా గుర్తిస్తున్నది. యెరుషలేములోని యూదుల కోసం హగ్గయి నాలుగు సందేశాలను గ్రంథస్థం చేశాడు. హగ్గయి 2:3 ప్రవక్త యెరుషలేము వినాశనానికీ, ప్రవాసానికీ ముందు యెరుషలేమును చూశాడని సూచిస్తున్నది. అంటే అతడు వృద్ధుడు, తన జాతికి పూర్వ వైభవం మళ్ళీ సమకూడాలని చూస్తున్నాడు. చెర తాలూకు హీనస్ధితినుండి తన ప్రజలు కోలుకొని జాతుల మధ్య దేవుని వెలుగుగా తమ అసలైన స్థానాన్ని పొందాలి అని అతని ఆకాంక్ష. </div><div class='is'>రచనా కాలం, ప్రదేశం </div><div class='ip'>సుమారు క్రీ. పూ. 520 </div><div class='ip'>ఇది చెర అనంతర గ్రంథం. అంటే బబులోను చెర తరువాత రాసినది. </div><div class='is'>స్వీకర్త </div><div class='ip'>తిరిగి వచ్చిన ప్రజలు తమ దేశానికి తిరిగి వచ్చిన తృప్తితో అలా నిర్లిప్తంగా ఉండిపోకుండా ఆలయం నిర్మించడానికి తగిన విశ్వాసం కనపరచాలి. ఆలయ నిర్మాణం, ఆరాధన ప్రారంభం తిరిగి మొదలు పెట్టాలి. ఆలయ నిర్మాణం దిశగా అడుగులు వేస్తే యోహోవా వారిని ఆశీర్వదిస్తాడని వారిని ప్రోత్సాహించడానికి, వచ్చిన శేషప్రజ యోహోవా తమ గత కాలపు తిరుగుబాటును విస్మరించి భావికాలంలో ఆయన వారికి ప్రముఖ స్దానం ఇస్తాడని ప్రోత్సాహించడానికి ఈ పుస్తకం. </div><div class='is'>ముఖ్యాంశం </div><div class='ip'>ఆలయం పునర్నిర్మాణం </div><div class='iot'>విభాగాలు </div><div class='io'>1. ఆలయ నిర్మాణానికై పిలుపు. — 1:1-15 </div><div class='io'>2. యెహోవాలో ధైర్యం — 2:1-9 </div><div class='io'>3. జీవనంలో పవిత్రత — 2:10-19 </div><div class='io'>4. భావికాలానికై నిబ్బరం — 2:20-23  
</div><div class='chapterlabel' id="V0"> 1</div><div class='s'>యెహోవా మందిరాన్ని కట్టడానికి పిలుపు </div><div class='p'> <span class="verse" id="V1">1&#160;</span>రాజైన దర్యావేషు పరిపాలనలో రెండవ సంవత్సరం ఆరవ నెల మొదటి దినాన ప్రవక్త అయిన హగ్గయి ద్వారా యూదా దేశం మీద అధికారి, షయల్తీయేలు కుమారుడు జెరుబ్బాబెలుకు, ప్రధానయాజకుడు, యెహోజాదాకు కుమారుడు అయిన యెహోషువకు యెహోవా వాక్కు ప్రత్యక్షమై ఇలా చెప్పాడు. </div><div class='p'>సేనల ప్రభువు యెహోవా ఇలా చెబుతున్నాడు. </div><div class='p'> <span class="verse" id="V2">2&#160;</span>“మేము కలిసి రావడానికి గానీ యెహోవా మందిరాన్ని కట్టడానికి గానీ ఇది సమయం కాదు అని ఈ ప్రజలు చెబుతున్నారు కదా.” </div><div class='p'> <span class="verse" id="V3">3&#160;</span>అందుకు యెహోవా వాక్కు ప్రత్యక్షమై హగ్గయి ప్రవక్త ద్వారా చెప్పినదేమిటంటే, </div><div class='p'> <span class="verse" id="V4">4&#160;</span>“ఈ మందిరం పాడై ఉండగా మీరు కలపతో కప్పిన ఇళ్ళలో నివసించడానికి ఇది సమయమా? </div><div class='p'> <span class="verse" id="V5">5&#160;</span>కాబట్టి సేనల ప్రభువు యెహోవా చెప్పేదేమిటంటే మీ ప్రవర్తన గురించి ఆలోచించుకోండి. </div><div class='p'> <span class="verse" id="V6">6&#160;</span>మీరు ఎక్కువ విత్తనాలు చల్లినా పండింది కొంచెమే. </div><div class='p'>మీరు భోజనం చేస్తున్నప్పటికీ ఆకలి తీరడం లేదు. </div><div class='p'>మీరు ద్రాక్షరసం తాగుతున్నప్పటికీ మత్తు రావడం లేదు. </div><div class='p'>బట్టలు కప్పుకుంటున్నా చలి ఆగడం లేదు. </div><div class='p'>పనివారు కష్టపడి జీతం సంపాదించుకున్నా జీతం చినిగిపోయిన సంచిలో వేసినట్టుగా ఉంది. </div><div class='p'> <span class="verse" id="V7">7&#160;</span>కాగా సేనల ప్రభువైన యెహోవా ఇలా చెబుతున్నాడు. మీ ప్రవర్తన గురించి ఆలోచించుకోండి. </div><div class='p'> <span class="verse" id="V8">8&#160;</span>పర్వతాలెక్కి కలప తీసుకు వచ్చి మీరు ఈ మందిరాన్ని కట్టించండి. అప్పుడు నేను ఆనందిస్తాను. నాకు ఘనత వస్తుంది” అని యెహోవా అంటున్నాడు. </div><div class='p'> <span class="verse" id="V9">9&#160;</span>“విస్తారంగా కావాలని మీరు ఎదురు చూశారు గానీ నేను దాన్ని చెదరగొట్టినందువల్ల మీరు కొంచెమే ఇంటికి తెచ్చుకోగలిగారు. </div><div class='p'>ఎందుకని? యెహోవా అడుగుతున్నాడు. </div><div class='p'>ఎందుకంటే నా మందిరం పాడై ఉన్నా మీరంతా మీ చక్కని సొంత ఇళ్ళు కట్టుకుంటూ ఆనందిస్తున్నారు. </div><div class='p'> <span class="verse" id="V10">10&#160;</span>అందుకే మిమ్మల్ని బట్టి ఆకాశపు మంచు కురవడం లేదు. </div><div class='p'>భూమి పండడం లేదు. </div><div class='p'> <span class="verse" id="V11">11&#160;</span>నేను భూమికీ పర్వతాలకూ అనావృష్టి కలగజేసి, </div><div class='p'>ధాన్యం విషయంలో, ద్రాక్షారసం విషయంలో, తైలం విషయంలో, </div><div class='p'>భూమి ఫలించే అన్నిటి విషయంలో, </div><div class='p'>మనుషుల విషయంలో, పశువుల విషయంలో, చేతి పనులన్నిటి విషయంలో కరువు రప్పించాను.” </div><div class='p'> <span class="verse" id="V12">12&#160;</span>షయల్తీయేలు కొడుకు జెరుబ్బాబెలు, యెహోజాదాకు కొడుకు, ప్రధానయాజకుడు యెహోషువ, శేషించిన ఇశ్రాయేలీ ప్రజలంతా తమ దేవుడైన యెహోవా మాటలు ఆలకించి, తమ దేవుడైన యెహోవా ప్రవక్త హగ్గయిని పంపించి, తెలియజేసిన మాట విని యెహోవా పట్ల భయభక్తులు చూపారు. </div><div class='p'> <span class="verse" id="V13">13&#160;</span>అప్పుడు యెహోవా ప్రవక్త హగ్గయి యెహోవా చెప్పగా ప్రజలతో ఇలా చెప్పాడు. </div><div class='p'>“నేను మీకు తోడుగా ఉన్నాను.” ఇదే యెహోవా వాక్కు. </div><div class='p'> <span class="verse" id="V14">14&#160;</span>యెహోవా యూదాదేశపు అధికారి అయిన షయల్తీయేలు కుమారుడు జెరుబ్బాబెలు మనస్సును, </div><div class='p'>ప్రధాన యాజకుడైన యెహోజాదాకు కుమారుడు యెహోషువ మనస్సును, </div><div class='p'>శేషించిన జనులందరి మనస్సును ప్రేరేపించాడు. </div><div class='p'> <span class="verse" id="V15">15&#160;</span>వారు కూడి వచ్చి, దర్యావేషు రాజు పరిపాలనలో రెండవ సంవత్సరం ఆరవ నెల ఇరవై నాలుగవ రోజున సేనల ప్రభువైన తమ దేవుని మందిరపు పనిచేయడం మొదలుపెట్టారు. </div><ul class='tnav'>
<li><a href='index.htm'>హగ్గయి</a></li>
<li><a href='ZEP03.htm'>&lt;</a></li>
<li><a href='HAG.htm'>1</a></li>
<li><a href='HAG02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
