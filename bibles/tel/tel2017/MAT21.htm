<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 మత్తయి రాసిన సువార్త 21</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>మత్తయి రాసిన సువార్త</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>యేసు తనను బహిరంగంగా రాజుగా ప్రకటించుకోవడం </div><div class='r'><a href='ZEC09.htm#V1'>జెక 9:9</a>; <a href='MRK11.htm#V1'>మార్కు 11:1-10</a>; <a href='LUK19.htm#V1'>లూకా 19:29-38</a>; <a href='JHN12.htm#V1'>యోహా 12:12-19</a> </div><div class='p'> <span class="verse" id="V1">1&#160;</span>వారు యెరూషలేమును సమీపించి ఒలీవ చెట్ల కొండ దగ్గర ఉన్న బేత్ఫగేకు వచ్చారు. అక్కడ యేసు ఇద్దరు శిష్యులను పిలిచి,  <span class="verse" id="V2">2&#160;</span> <span class='wj'>“మీకు ఎదురుగా కనిపించే గ్రామంలోకి వెళ్ళండి. వెళ్ళగానే కట్టేసి ఉన్న ఒక గాడిదా, దాని పిల్లా మీకు కనబడతాయి. వాటిని విప్పి నా దగ్గరికి తోలుకుని రండి.</span>  <span class="verse" id="V3">3&#160;</span> <span class='wj'>ఎవరైనా మిమ్మల్ని దాని గురించి అడిగితే, ‘అవి ప్రభువుకు కావాలి’ అని చెప్పండి, అప్పుడు అతడు వెంటనే వాటిని మీతో పంపుతాడు”</span> అని చెప్పి వారిని పంపించాడు.  <span class="verse" id="V4">4&#160;</span>దేవుడు ప్రవక్త ద్వారా చెప్పిన మాటలు నెరవేరేలా ఇది జరిగింది, ఆ మాటలు ఏవంటే, </div><div class='q'> <span class="verse" id="V5">5&#160;</span>“ఇదిగో నీ రాజు దీనుడుగా గాడిదను, గాడిద పిల్లను ఎక్కి నీ దగ్గరికి వస్తున్నాడని సీయోను కుమారితో చెప్పండి.” </div><div class='p'> <span class="verse" id="V6">6&#160;</span>అప్పుడా శిష్యులు వెళ్ళి యేసు ఆజ్ఞాపించిన ప్రకారం చేశారు.  <span class="verse" id="V7">7&#160;</span>వారు ఆ గాడిదను, దాని పిల్లను తోలుకుని వచ్చి వాటి మీద తమ బట్టలు వేశారు. వాటిమీద ఆయన కూర్చున్నాడు.  <span class="verse" id="V8">8&#160;</span>జనసమూహంలో అనేకమంది తమ బట్టలు దారి పొడుగునా నేలమీద పరిచారు. కొందరైతే చెట్లకొమ్మలు నరికి దారిలో పరిచారు. </div><div class='p'> <span class="verse" id="V9">9&#160;</span>జనసమూహంలో ఆయనకు ముందూ, వెనకా నడుస్తూ, “దావీదు కుమారుడికి జయం! ప్రభువు పేరిట వచ్చేవాడికి స్తుతులు, ఉన్నతమైన స్థలాల్లో జయం” అని కేకలు వేస్తూ వచ్చారు.  <span class="verse" id="V10">10&#160;</span>ఆయన యెరూషలేములోకి వచ్చినప్పుడు పట్టణమంతా, “ఎవరీయన?” అని కలవరంతో నిండిపోయింది.  <span class="verse" id="V11">11&#160;</span>ఆయనతో వచ్చిన జనసమూహం, “ఈయన యేసు. గలిలయలోని నజరేతు నుండి వచ్చిన ప్రవక్త” అని వారికి జవాబిచ్చారు. </div><div class='s'>ఆలయం శుద్ధి చేయడం </div><div class='r'><a href='MRK11.htm#V1'>మార్కు 11:15-18</a>; <a href='LUK19.htm#V1'>లూకా 19:45-47</a>; <a href='JHN02.htm#V1'>యోహా 2:13-16</a> </div><div class='p'> <span class="verse" id="V12">12&#160;</span>యేసు దేవాలయంలోకి వెళ్ళి అక్కడ అమ్మేవారిని కొనేవారిని అందరినీ వెళ్ళగొట్టాడు. డబ్బు మారకం చేసేవారి బల్లలనూ, పావురాలు అమ్మేవారి పీటలనూ పడదోశాడు.  <span class="verse" id="V13">13&#160;</span>వారితో ఇలా అన్నాడు, <span class='wj'>“ ‘నా ఆలయం ప్రార్థనకు నిలయం’ అని రాసి ఉంది. కానీ మీరు దాన్ని దొంగల గుహగా చేసేశారు.”</span> </div><div class='p'> <span class="verse" id="V14">14&#160;</span>అక్కడి గుడ్డివారు, కుంటివారు దేవాలయంలో ఉన్న యేసు దగ్గరికి వచ్చారు, ఆయన వారందరినీ బాగుచేశాడు.  <span class="verse" id="V15">15&#160;</span>ప్రధాన యాజకులూ ధర్మశాస్త్ర పండితులూ ఆయన చేసిన అద్భుతాలు చూశారు. వారు “దావీదు కుమారుడికి జయం” అని దేవాలయంలో కేకలు వేస్తున్న చిన్నపిల్లలను చూసి కోపంతో మండిపడ్డారు.  <span class="verse" id="V16">16&#160;</span>“వీరేమని కేకలు వేస్తున్నారో వింటున్నావా?” అని ఆయనను అడిగారు. అందుకు యేసు, <span class='wj'>“వింటున్నాను, ‘చిన్నపిల్లల, చంటిబిడ్డల నోళ్ళలో స్తుతులను సిద్ధింపజేశావు’ అనే మాట మీరెప్పుడూ చదవలేదా?”</span> అని వారితో చెప్పి  <span class="verse" id="V17">17&#160;</span>ఆ పట్టణం నుండి బయలుదేరి బేతనియ వెళ్ళి అక్కడ ఆ రాత్రి గడిపాడు. </div><div class='s'>నిష్ఫలమైన అంజూరు చెట్టును శపించడం </div><div class='r'><a href='MRK11.htm#V1'>మార్కు 11:12-14</a>; <a href='MRK11.htm#V1'>11:20-24</a> </div><div class='p'> <span class="verse" id="V18">18&#160;</span>తెల్లవారిన తరువాత ఆయన తిరిగి పట్టణంలోకి వస్తుండగా ఆయనకు ఆకలి వేసింది.  <span class="verse" id="V19">19&#160;</span>అప్పుడు ఆ దారి పక్కన ఒక అంజూరు చెట్టును చూశాడు. ఆయన దాని దగ్గరికి వెళ్ళి చూస్తే, దానికి ఆకులు తప్ప మరేమీ కనిపించలేదు. ఆయన దానితో, <span class='wj'>“ఇక ముందు నీవు ఎప్పటికీ కాపు కాయవు!”</span> అన్నాడు. వెంటనే ఆ అంజూరు చెట్టు ఎండిపోయింది.  <span class="verse" id="V20">20&#160;</span>అది చూసి, శిష్యులు ఆశ్చర్యపోయి, “ఆ అంజూరు చెట్టు ఒక్కసారిగా ఎలా ఎండిపోయిందో కదా!” అని చెప్పుకున్నారు. </div><div class='p'> <span class="verse" id="V21">21&#160;</span>అందుకు యేసు, <span class='wj'>“మీకు విశ్వాసం ఉండి, ఏమాత్రం సందేహపడకుండా ఉంటే, ఈ అంజూరు చెట్టుకు చేసిన దాన్ని మీరు కూడా చేయగలరు. అంత మాత్రమే కాదు, ఈ కొండతో, ‘నీవు లేచి సముద్రంలో పడిపో’ అంటే ఆ విధంగా తప్పక జరుగుతుంది.</span>  <span class="verse" id="V22">22&#160;</span> <span class='wj'>మీరు ప్రార్థన చేసేటప్పుడు వేటిని అడుగుతారో అవి దొరికాయని నమ్మితే వాటిని మీరు పొంది తీరుతారు”</span> అని వారితో చెప్పాడు. </div><div class='s'>యేసుకు ఉన్న అధికారాన్ని మతపెద్దలు ప్రశ్నించడం </div><div class='r'><a href='MRK11.htm#V1'>మార్కు 11:27-33</a>; <a href='LUK20.htm#V1'>లూకా 20:1-8</a> </div><div class='p'> <span class="verse" id="V23">23&#160;</span>ఆయన దేవాలయంలో బోధిస్తున్నప్పుడు ముఖ్య యాజకులు, ప్రజల పెద్దలు ఆయన దగ్గరికి వచ్చి, “ఏ అధికారంతో నీవీ పనులు చేస్తున్నావు? ఈ అధికారం నీకెవరు ఇచ్చారు?” అని అడిగారు.  <span class="verse" id="V24">24&#160;</span>యేసు, <span class='wj'>“నేను కూడా మిమ్మల్ని ఒక ప్రశ్న అడుగుతాను. దానికి మీరు జవాబు చెబితే నేను ఏ అధికారంతో ఈ పనులు చేస్తున్నానో మీకు చెబుతాను.</span>  <span class="verse" id="V25">25&#160;</span> <span class='wj'>యోహాను ఇచ్చిన బాప్తిసం పరలోకం నుండి వచ్చిందా? లేక మనుషుల నుండి వచ్చిందా?”</span> అని వారిని అడిగాడు. </div><div class='p'>అప్పుడు వారు, “మనం పరలోకం నుండి, అని చెబితే, ‘మీరెందుకు యోహానును నమ్మలేదు?’ అంటాడు.  <span class="verse" id="V26">26&#160;</span>మనుషుల నుండి అని చెబితే ఈ ప్రజలంతా యోహానును ఒక ప్రవక్త అని భావిస్తున్నారు కాబట్టి వారేం చేస్తారో అని భయంగా ఉంది అని తమలో తాము చర్చించుకుని,  <span class="verse" id="V27">27&#160;</span>“మాకు తెలియదు” అన్నారు. అప్పుడాయన <span class='wj'>“అలాగైతే నేను ఏ అధికారంతో ఇవి చేస్తున్నానో కూడా చెప్పను”</span> అన్నాడు. </div><div class='s'>ఇద్దరు కొడుకుల కథ </div><div class='p'> <span class="verse" id="V28">28&#160;</span>ఆయన ఇంకా వారితో మాట్లాడుతూ, <span class='wj'>“మీకేమనిపిస్తుంది? ఒక మనిషికి ఇద్దరు కొడుకులు ఉన్నారు. అతడు పెద్ద కొడుకుతో, ‘బాబూ, పోయి ఈ రోజు ద్రాక్షతోటలో పని చెయ్యి’ అన్నాడు.</span>  <span class="verse" id="V29">29&#160;</span> <span class='wj'>అతడు, ‘నేను వెళ్ళను’ అని జవాబిచ్చాడుగానీ తరవాత మనసు మార్చుకుని వెళ్ళాడు.</span> </div><div class='p'> <span class="verse" id="V30">30&#160;</span> <span class='wj'>అప్పుడా తండ్రి తన రెండవ కొడుకు దగ్గరికి వచ్చి అదే విధంగా అడిగాడు. అతడు, ‘నేను వెళతాను’ అన్నాడుగానీ వెళ్ళలేదు.</span>  <span class="verse" id="V31">31&#160;</span> <span class='wj'>ఈ ఇద్దరిలో ఎవరు ఆ తండ్రి ఇష్టప్రకారం చేసినట్టు?”</span> అని వారిని అడిగాడు. వారు, “మొదటివాడే” అని జవాబిచ్చారు. యేసు, <span class='wj'>“నేను మీతో కచ్చితంగా చెప్పేదేమంటే, పన్ను వసూలు చేసేవారు, వేశ్యలు మీకంటే ముందుగా దేవుని రాజ్యంలో ప్రవేశిస్తారు.</span>  <span class="verse" id="V32">32&#160;</span> <span class='wj'>యోహాను నీతి మార్గంలో మీ దగ్గరికి వచ్చాడు గానీ అతణ్ణి మీరు నమ్మలేదు. అయితే పన్ను వసూలు చేసేవారు, వేశ్యలు నమ్మారు. దాన్ని చూసైనా మీరు పశ్చాత్తాపపడ లేదు, అతనిని నమ్మలేదు.</span> </div><div class='s'>ద్రాక్ష తోట యజమాని, కౌలు రైతులు </div><div class='r'><a href='MRK12.htm#V1'>మార్కు 12:1-9</a>; <a href='LUK20.htm#V1'>లూకా 20:9-19</a>; <a href='ISA05.htm#V1'>యెష 5:1-7</a> </div><div class='p'> <span class="verse" id="V33">33&#160;</span> <span class='wj'>“ఇంకో ఉపమానం వినండి, ఒక యజమాని తన పెద్ద స్థలంలో ద్రాక్షతోట నాటించి, దాని చుట్టూ ప్రహరీ గోడ కట్టించాడు. అందులో ద్రాక్షగానుగ ఏర్పాటు చేసి, కావలికి ఎత్తుగా ఒక గోపురం కట్టించి, దాన్ని కౌలుకిచ్చి దూరదేశం వెళ్ళాడు.</span>  <span class="verse" id="V34">34&#160;</span> <span class='wj'>కోతకాలం వచ్చినప్పుడు పంటలో తన వంతు తీసుకు రమ్మని ఆ కౌలు రైతుల దగ్గరికి తన దాసులను పంపాడు.</span> </div><div class='p'> <span class="verse" id="V35">35&#160;</span> <span class='wj'>ఆ రైతులు అతని దాసులను పట్టుకుని, ఒకణ్ణి కొట్టారు, ఒకణ్ణి చంపారు. ఇంకొకణ్ణి రాళ్ళతో కొట్టి చంపారు.</span>  <span class="verse" id="V36">36&#160;</span> <span class='wj'>అప్పుడు అతడు ముందుకంటే ఎక్కువమంది ఇతర దాసులను పంపాడు. కానీ వారు వీరిని కూడా ముందు వారికి చేసినట్టే చేశారు.</span> </div><div class='p'> <span class="verse" id="V37">37&#160;</span> <span class='wj'>చివరికి ఆ యజమాని ‘నా కుమారుణ్ణి అయితే వారు గౌరవిస్తారు’ అనుకుని, తన కుమారుణ్ణి వారి దగ్గరికి పంపాడు.</span>  <span class="verse" id="V38">38&#160;</span> <span class='wj'>అయితే ఆ కౌలుదారులు అతణ్ణి చూసి, ‘అడుగో, అతడే వారసుడు. అతణ్ణి చంపివేసి అతని వారసత్వం లాగేసుకుందాం, రండి’ అని తమలో తాము చెప్పుకున్నారు.</span>  <span class="verse" id="V39">39&#160;</span> <span class='wj'>వారు అతణ్ణి పట్టుకుని ద్రాక్షతోట బయటికి తోసి చంపేశారు.</span>  <span class="verse" id="V40">40&#160;</span> <span class='wj'>ఇప్పుడు ఆ ద్రాక్షతోట యజమాని వచ్చి ఆ రైతులను ఏం చేస్తాడు?”</span> అని వారిని అడిగాడు.  <span class="verse" id="V41">41&#160;</span>వారు “అతడు ఆ దుర్మార్గులను నిర్దాక్షిణ్యంగా వధిస్తాడు. కోతకాలంలో తనకు రావలసిన కౌలు పండ్లను సక్రమంగా చెల్లించే ఇతర రైతులకు ఆ ద్రాక్షతోటను కౌలుకిస్తాడు” అని ఆయనకు జవాబిచ్చారు. </div><div class='p'> <span class="verse" id="V42">42&#160;</span>అప్పుడు యేసు వారితో, </div><div class='q'><span class='wj'>“ ‘ఇల్లు కట్టేవారు తిరస్కరించిన రాయి చివరికి ముఖ్యమైన పునాది రాయి అయ్యింది.</span> </div><div class='q'><span class='wj'>దీన్ని ప్రభువే చేశాడు. ఇది మనకు ఆశ్చర్యకరం,’ </span> </div><div class='q'><span class='wj'>అనే మాట మీరు లేఖనాల్లో ఎప్పుడూ చదవలేదా?</span> </div><div class='p'> <span class="verse" id="V43">43&#160;</span> <span class='wj'>“కాబట్టి దేవుని రాజ్యాన్ని మీ నుండి తీసివేసి, దాని ఫలాలను తిరిగి ఇచ్చే ప్రజలకు ఇస్తారు అని మీతో చెబుతున్నాను.</span>  <span class="verse" id="V44">44&#160;</span> <span class='wj'>ఈ బండ మీద పడేవాడు ముక్కలై పోతాడు గానీ అది ఎవరి మీద పడుతుందో వాణ్ణి అది నలిపి పొడి చేస్తుంది”</span> అన్నాడు. </div><div class='p'> <span class="verse" id="V45">45&#160;</span>ఆయన చెప్పిన ఉదాహరణలన్నీ తమ గురించే చెప్పాడని ముఖ్య యాజకులు, పరిసయ్యులు గ్రహించారు.  <span class="verse" id="V46">46&#160;</span>వారు ఆయనను పట్టుకోడానికి తగిన సమయం కోసం చూశారుగానీ ప్రజలకు భయపడ్దారు. ఎందుకంటే ప్రజలంతా ఆయనను ఒక ప్రవక్తగా భావిస్తున్నారు. </div><ul class='tnav'>
<li><a href='index.htm'>మత్తయి రాసిన సువార్త</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
