<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోబు 27</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోబు</a></li>
<li><a href='JOB26.htm'>&lt;</a></li>
<li><a href='JOB.htm'>27</a></li>
<li><a href='JOB28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>యోబు తన స్నేహితులతో చివరి మాటలు </div><div class='p'> <span class="verse" id="V1">1&#160;</span>యోబు మాట్లాడడం మొదలు పెట్టి ఇలా అన్నాడు. </div><div class='q'> <span class="verse" id="V2">2&#160;</span>నా న్యాయాన్ని తీసివేసిన దేవుని జీవం తోడు. నా ప్రాణాన్ని వ్యాకుల పరచిన సర్వశక్తుని తోడు. </div><div class='q'> <span class="verse" id="V3">3&#160;</span>నా ప్రాణం నాలో ఉన్నంత కాలం, దేవుని ఊపిరి నా నాసికా రంధ్రాల్లో ఉన్నంత వరకు, </div><div class='q'> <span class="verse" id="V4">4&#160;</span>నిశ్చయంగా నా పెదవులు అబద్ధం పలకవు. నా నాలుక మోసం ఉచ్ఛరించదు. </div><div class='q'> <span class="verse" id="V5">5&#160;</span>మీరు చెప్పినది న్యాయమని నేనెంత మాత్రం ఒప్పుకోను. మరణమయ్యే దాకా నేనెంత మాత్రం యథార్థతను వదిలి పెట్టను. </div><div class='q'> <span class="verse" id="V6">6&#160;</span>నా నీతిని గట్టిగా పట్టుకుంటాను. నా ప్రవర్తన అంతటి విషయంలో నా హృదయం నన్ను నిందించదు. </div><div class='q'> <span class="verse" id="V7">7&#160;</span>నాకు శత్రువులు దుష్టులుగా కనబడతారు గాక. నన్నెదిరించేవారు నీతి లేని వారుగా కనబడతారు గాక. </div><div class='q'> <span class="verse" id="V8">8&#160;</span>దేవుడు అతణ్ణి కొట్టివేసేటప్పుడు, వాడి ప్రాణం తీసేసేటప్పుడు భక్తిహీనుడికి ఆధారమేది? </div><div class='q'> <span class="verse" id="V9">9&#160;</span>వాడికి బాధ కలిగేటప్పుడు దేవుడు వాడి మొర్ర వింటాడా? </div><div class='q'> <span class="verse" id="V10">10&#160;</span>వాడు సర్వశక్తుడిలో ఆనందిస్తాడా? వాడు అన్ని సమయాల్లో దేవునికి ప్రార్థన చేస్తాడా? </div><div class='q'> <span class="verse" id="V11">11&#160;</span>దేవుని హస్తాన్ని గూర్చి నేను మీకు ఉపదేశిస్తాను. సర్వశక్తుడు చేసే క్రియలను నేను దాచిపెట్టను. </div><div class='q'> <span class="verse" id="V12">12&#160;</span>మీలో ప్రతివాడూ దాన్ని చూశాడు. మీరెందుకు కేవలం వ్యర్థమైన వాటిని తలపోస్తూ ఉంటారు? </div><div class='q'> <span class="verse" id="V13">13&#160;</span>దేవుని వలన భక్తిహీనులకు దక్కే భాగం ఇదే. బాధించేవారు సర్వశక్తుని వలన పొందే ఆస్తి ఇదే. </div><div class='q'> <span class="verse" id="V14">14&#160;</span>వారి పిల్లలు సంఖ్యలో విస్తరిస్తే అది కత్తివాత కూలడానికే గదా. వారి సంతానానికి చాలినంత ఆహారం దొరకదు. </div><div class='q'> <span class="verse" id="V15">15&#160;</span>వారికి మిగిలిన వారు తెగులు మూలంగా చచ్చి సమాధి అవుతారు. వారి వితంతువులు<a href="#FN1" class="notemark">*<span class="popup"> వారి వితంతువులు అతని వితంతువులు</span></a> వారి విషయం రోదనం చెయ్యరు. </div><div class='q'> <span class="verse" id="V16">16&#160;</span>ధూళి అంత విస్తారంగా వారు వెండిని పోగు చేసినా బంక మట్టి అంత విస్తారంగా వస్త్రాలు సిద్ధం చేసుకున్నా, </div><div class='q'> <span class="verse" id="V17">17&#160;</span>వారు అలా సిద్ధపరచుకుంటారే గానీ నీతిమంతులు వాటిని కట్టుకుంటారు. నిరపరాధులు ఆ వెండిని పంచుకుంటారు. </div><div class='q'> <span class="verse" id="V18">18&#160;</span>వారు పురుగుల గూళ్లవంటి ఇళ్ళు కట్టుకుంటారు కావలివాడు కట్టుకునే గుడిసె లాంటి ఇళ్ళు వారు కట్టుకుంటారు. </div><div class='q'> <span class="verse" id="V19">19&#160;</span>అతడు ధనికుడుగా పడుకుంటాడు గానీ అది కొనసాగదు. అతడు కళ్ళు తెరవగానే మొత్తం పోతుంది. </div><div class='q'> <span class="verse" id="V20">20&#160;</span>భయాలు జలప్రవాహంలాగా వారిని తరిమి పట్టుకుంటాయి. రాత్రివేళ తుఫాను వారిని ఎత్తుకుపోతుంది. </div><div class='q'> <span class="verse" id="V21">21&#160;</span>తూర్పు గాలి అతణ్ణి ఎగరగొడుతుంది. వాడు ఇక ఉండడు. అది అతని స్థలంలో నుండి అతణ్ణి ఊడ్చివేస్తుంది. </div><div class='q'> <span class="verse" id="V22">22&#160;</span>ఆగకుండా తూర్పు గాలి<a href="#FN2" class="notemark">†<span class="popup"> తూర్పు గాలి దేవుడు</span></a> అతని మీద విసిరి కొడుతుంది. వాడు దాని చేతిలోనుండి తప్పించుకోడానికి ప్రయత్నిస్తాడు. </div><div class='q'> <span class="verse" id="V23">23&#160;</span>అది వాణ్ణి చూసి హేళనగా చప్పట్లు కొడుతుంది. వాడున్న చోటు నుండి వాణ్ణి ఈసడింపుగా తోలివేస్తుంది. </div><ul class='tnav'>
<li><a href='index.htm'>యోబు</a></li>
<li><a href='JOB26.htm'>&lt;</a></li>
<li><a href='JOB.htm'>27</a></li>
<li><a href='JOB28.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V15">27:15</a>
 <span class="fq">వారి వితంతువులు </span><span class="ft">అతని వితంతువులు</span></p>
<p class="f" id="FN2"><span class="notemark">†</span><a class="notebackref" href="#V22">27:22</a>
 <span class="fq">తూర్పు గాలి </span><span class="ft">దేవుడు</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
