<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 దానియేలు 1</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>దానియేలు</a></li>
<li><a href='EZK48.htm'>&lt;</a></li>
<li><a href='DAN.htm'>1</a></li>
<li><a href='DAN02.htm'>&gt;</a></li>
</ul>
<div class="main">
<div class='mt'>దానియేలు </div><div class='is'>గ్రంథకర్త </div><div class='ip'>రచయిత పేరు మీదగానే పుస్తకానికి పేరు వచ్చింది. ఇశ్రాయేలు నుండి బబులోనుకు ప్రవాసం వచ్చిన యూదుడుగా యెహెజ్కేలు అనుభవాలు ఇందులో ఉన్నాయి. “దానియేలు” అంటే “యోహోవా నా న్యాయాధిపతి.” అనేక భాగాల్లో దానియేల్ గ్రంథకర్త అనే సూచనలున్నాయి (9:2; 10:2). బబులోను ముఖ్య పట్టణంలో అతడు రాజు కొలువు కూటంలో ముఖ్యుడుగా ఉండడం వల్ల ఆ సమాజంలో ఉన్నత స్థానాల్లో ఉండే స్థితి అతనికి ఉంది. దీన్ని బట్టి బబులోను చెరలోని యూదుల కోసం తాను పలికిన ప్రవచనాలు అతడు గ్రంథస్థం చేశాడు. తనది కాని దేశంలో, నాగరికతలో అతడు తన ప్రభువుకు జరిగించిన నమ్మకమైన సేవ లేఖనాల్లో కనిపించే వారందరికంటే విశిష్టమైన వాడుగా అతణ్ణి నిలిపింది. </div><div class='is'>రచనా కాలం, ప్రదేశం </div><div class='ip'>సుమారు క్రీ. పూ. 605 - 535 </div><div class='is'>స్వీకర్త </div><div class='ip'>బబులోనులో యూదు ప్రవాసులు, తరువాతి బైబిలు పఠకులంతా. </div><div class='is'>ప్రయోజనం </div><div class='ip'>దానియేలు ప్రవక్త చర్యలు, ప్రవచనాలు, దర్మనాలు ఈ పుస్తకంలో రాసి ఉన్నాయి. దేవుడు తనను అనుసరించే వాని పట్ల నమ్మకంగా ఉంటాడని ఈ పుస్తకం నేర్పిస్తున్నది. విశ్వాసులు తమ లోకవ్యవహారరాల్లో నిమగ్నమై ఉంటూనే దేవునికి నమ్మకంగా ఉండాలి. </div><div class='is'>ముఖ్యాంశం </div><div class='ip'>దేవుని సార్వభౌమత్వం </div><div class='iot'>విభాగాలు </div><div class='io'>1. గొప్ప విగ్రహం గురించి దానియేలు వివరాలు — 1:1-2:49 </div><div class='io'>2. షడ్రకు, మెషెకు, అబెద్నెగోలు మండే అగ్నిగుండం నుంచి తప్పించుకోవడం — 3:1-30 </div><div class='io'>3. నెబుకద్నెజరు కల — 4:1-37 </div><div class='io'>4. కదిలే వేలు గోడపై రాత. వినాశనం గురించి దానియేలు ప్రవచనం — 5:1-31 </div><div class='io'>5. సింహాల గుహలో దానియేలు — 6:1-28 </div><div class='io'>6. నాలుగు మృగాల దర్శనం — 7:1-28 </div><div class='io'>7. పొట్టేలు, మేకపోతు, చిన్నకొమ్ము దర్శనం — 8:1-27 </div><div class='io'>8. 70 సంవత్సరాల గురించిన సమాచారంతో దానియేలు కలకు జవాబు — 9:1-27 </div><div class='io'>9. దానియేలు దర్శనం, అంతిమ సమరం — 10:1-12:13  
</div><div class='chapterlabel' id="V0"> 1</div><div class='s'>1. దానియేలుకు, అతని మిత్రులకు తర్ఫీదు </div><div class='p'> <span class="verse" id="V1">1&#160;</span>యూదా రాజు యెహోయాకీము పరిపాలన మూడో సంవత్సరంలో బబులోను రాజు నెబుకద్నెజరు యెరూషలేమును ముట్టడించి దాన్ని కొల్లగొట్టాడు.  <span class="verse" id="V2">2&#160;</span>యెహోవా యూదా రాజు యెహోయాకీముపై విజయం ఇచ్చాడు. అతడు దేవుని మందిరంలోని పవిత్ర ఉపకరణాలను అతనికి అప్పగించాడు. అతడు ఆ వస్తువులన్నిటినీ బబులోను దేశానికి తన దేవుడి ఆలయానికి తీసుకువెళ్ళి ఆ పవిత్ర ఉపకరణాలను తన దేవుడి ఖజానాలో ఉంచాడు. </div><div class='p'> <span class="verse" id="V3">3&#160;</span>తరువాత రాజు తన దేశంలోని ముఖ్య అధికారి అష్పెనజుతో మాట్లాడాడు. బందీలుగా తెచ్చిన ఇశ్రాయేలు రాజు కుటుంబానికీ, రాజవంశాలకు చెంది,  <span class="verse" id="V4">4&#160;</span>ఎలాంటి లోపాలు లేకుండా అందం, తెలివితేటలు, జ్ఞాన వివేకాలు కలిగి ఉన్నవాళ్ళను తెమ్మని చెప్పాడు. అతడు వాళ్ళకు ప్రావీణ్యత కలిగేలా కల్దీయ భాష, సాహిత్యం నేర్పించాలి.  <span class="verse" id="V5">5&#160;</span>రాజు “వారికి ప్రతి రోజూ నేను తినే ఆహారం, తాగే ద్రాక్షారసం ఇవ్వండి. ఆ విధంగా మూడు సంవత్సరాలపాటు వాళ్ళకు శిక్షణ ఇచ్చిన తరువాత వారు నా కొలువులో సేవకులుగా ఉండాలి.” </div><div class='p'> <span class="verse" id="V6">6&#160;</span>బందీలుగా వెళ్ళిన యూదుల్లో దానియేలు, హనన్యా, మిషాయేలు, అజర్యా అనే యువకులు ఉన్నారు.  <span class="verse" id="V7">7&#160;</span>నపుంసకుల అధికారి దానియేలుకు బెల్తెషాజరు అనీ, హనన్యాకు షద్రకు అనీ, మిషాయేలుకు మేషాకు అనీ, అజర్యాకు అబేద్నెగో అనీ పేర్లు మార్చాడు.  <span class="verse" id="V8">8&#160;</span>రాజు తినే ఆహారం, తాగే ద్రాక్షారసం పుచ్చుకుని తనను తాను అపవిత్రం చేసుకోకూడదని దానియేలు నిర్ణయించుకున్నాడు. వాటిని తిని, తాగి అపవిత్రం కాకుండా ఉండేందుకు వాటిని తమకు వడ్డించకుండా చూడమని నపుంసకుల అధికారి దగ్గర అనుమతి కోరుకున్నాడు. </div><div class='p'> <span class="verse" id="V9">9&#160;</span>దేవుడు ముఖ్య అధికారికి దానియేలు పట్ల దయ, అభిమానం కలిగేలా చేశాడు.  <span class="verse" id="V10">10&#160;</span>ఆ అధిపతి దానియేలుతో “మీకు రాజ భోజనం, ద్రాక్షారసం వడ్డించమని నాకు ఆజ్ఞాపించిన నా యజమానియైన రాజు గురించి నేను భయపడుతున్నాను. మీతోపాటు ఉన్న ఇతర యువకుల ముఖాల కంటే మీ ముఖాలు పాలిపోయి ఉన్నట్టు రాజు కనిపెట్టినప్పుడు మీవల్ల నాకు రాజునుండి ప్రాణాపాయం కలుగుతుంది” అన్నాడు. </div><div class='p'> <span class="verse" id="V11">11&#160;</span>దానియేలు, హనన్యా, మిషాయేలు, అజర్యాలపై ముఖ్య అధికారి నియమించిన పర్యవేక్షకునితో దానియేలు మాట్లాడాడు.  <span class="verse" id="V12">12&#160;</span>“నీ దాసులమైన మాకు తినడానికి శాకాహారం, తాగడానికి మంచినీళ్లు మాత్రం ఇప్పించు. అలా పది రోజులపాటు ఇచ్చి మమ్మల్ని పరీక్షించు.  <span class="verse" id="V13">13&#160;</span>తరువాత మా ముఖాలను, రాజు నియమించిన భోజనం తిన్న ఇతర యువకుల ముఖాలను పరీక్షించి నీకు తోచినట్టు నీ దాసులమైన మా పట్ల జరిగించు.”  <span class="verse" id="V14">14&#160;</span>ఆ పర్యవేక్షకుడు అందుకు అంగీకరించాడు. పది రోజులపాటు వాళ్ళను పరీక్షించాడు. </div><div class='p'> <span class="verse" id="V15">15&#160;</span>పది రోజుల గడిచాయి. రాజు నియమించిన భోజనం తినే యువకుల ముఖాల కంటే వీరి ముఖాలు ఆరోగ్యకరంగా కళకళలాడుతూ కనిపించాయి.  <span class="verse" id="V16">16&#160;</span>ఆ పర్యవేక్షకుడు రాజు వాళ్లకు ఇవ్వమని చెప్పిన మాంసాహారం, ద్రాక్షారసం స్థానంలో శాకాహారం ఇవ్వడం మొదలుపెట్టాడు.  <span class="verse" id="V17">17&#160;</span>ఈ నలుగురు యువకుల విషయం ఏమిటంటే, దేవుడు వారికి జ్ఞానం, సకల శాస్త్రాల్లో ప్రావీణ్యత, తెలివితేటలు అనుగ్రహించాడు. దానియేలుకు సకల విధాలైన దైవదర్శనాలకు, కలలకు అర్థాలు, భావాలు వివరించగలిగే సామర్థ్యం దేవుడు అనుగ్రహించాడు. </div><div class='p'> <span class="verse" id="V18">18&#160;</span>గడువు ముగిసిన తరువాత ఆ యువకులను తన ఎదుట ప్రవేశపెట్టమని రాజు ఆజ్ఞ ఇచ్చాడు. నపుంసకుల అధికారి వాళ్ళను రాజు సమక్షంలో నిలబెట్టాడు.  <span class="verse" id="V19">19&#160;</span>రాజు వాళ్ళను పరిశీలించాడు. వాళ్ళందరిలో దానియేలు, హనన్యా, మిషాయేలు, అజర్యాలతో సాటియైన వాళ్ళు ఎవ్వరూ కనిపించలేదు. కాబట్టి రాజు వాళ్ళను తన ఆస్థానంలో ఉద్యోగులుగా నియమించాడు.  <span class="verse" id="V20">20&#160;</span>రాజు వీళ్ళతో సంభాషించి వీళ్ళ తెలివితేటలు పరీక్షించాడు. జ్ఞానం, వివేకం ప్రదర్శించే ప్రతి విషయంలో ఈ యువకులు తన రాజ్యమంతటిలో ఉన్న మాంత్రికుల కంటే, ఆత్మలను సంప్రదిస్తామని చెప్పుకునే వారి కంటే పది రెట్లు సమర్థులని రాజు గ్రహించాడు.  <span class="verse" id="V21">21&#160;</span>కోరెషు చక్రవర్తి పాలన మొదటి సంవత్సరం వరకూ దానియేలు అక్కడ ఉన్నాడు. </div><ul class='tnav'>
<li><a href='index.htm'>దానియేలు</a></li>
<li><a href='EZK48.htm'>&lt;</a></li>
<li><a href='DAN.htm'>1</a></li>
<li><a href='DAN02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
