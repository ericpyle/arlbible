<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 సంఖ్యాకాండం 31</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>సంఖ్యాకాండం</a></li>
<li><a href='NUM30.htm'>&lt;</a></li>
<li><a href='NUM.htm'>31</a></li>
<li><a href='NUM32.htm'>&gt;</a></li>
</ul>
<div class="main">
 
<div class='chapterlabel' id="V0"> 31</div><div class='s'>మిద్యానీయులు మీద ప్రతీకారం </div><div class='p'> <span class="verse" id="V1">1&#160;</span>యెహోవా “మిద్యానీయులు ఇశ్రాయేలీయులకు చేసిన దానికి ప్రతీకారం తీర్చుకోండి.  <span class="verse" id="V2">2&#160;</span>ఆ తరవాత నీవు చనిపోయి నీ పూర్వీకుల దగ్గరికి చేరుకుంటావు” అని మోషేకు చెప్పాడు.  <span class="verse" id="V3">3&#160;</span>అప్పుడు మోషే “మీలో కొందరు యుద్ధానికి సిద్ధపడి మిద్యానీయుల మీదికి పోయి వారికి యెహోవా విధించిన ప్రతిదండన చేయండి.  <span class="verse" id="V4">4&#160;</span>ఇశ్రాయేలీయుల ప్రతి గోత్రం నుండి వెయ్యిమంది చొప్పున యుద్ధానికి పంపండి” అని ప్రజలతో అన్నాడు.  <span class="verse" id="V5">5&#160;</span>ఆ విధంగా గోత్రానికి వెయ్యి మంది చొప్పున, ఇశ్రాయేలీయుల మొత్తం సైన్యంలో నుండి పన్నెండు వేల మంది యుద్ధ వీరులను సిద్ధం చేశారు.  <span class="verse" id="V6">6&#160;</span>మోషే వారిని, యాజకుడైన ఎలియాజరు కుమారుడు ఫీనెహాసుతో పంపించాడు. అతనికి పరిశుద్ధమైన కొన్ని వస్తువులు, యుద్ధంలో ఊదటానికి బాకాలు పంపాడు. </div><div class='p'> <span class="verse" id="V7">7&#160;</span>యెహోవా మోషేకు ఆజ్ఞాపించినట్టే ఇశ్రాయేలీయులు మిద్యానీయులతో యుద్ధం చేసి మగవారందరినీ చంపేశారు.  <span class="verse" id="V8">8&#160;</span>వారు కాక మిద్యాను రాజులు, ఎవీ, రేకెము, సూరు, హూరు, రేబ అనే ఐదుగుర్ని చంపారు. బెయోరు కొడుకు బిలామును కత్తితో చంపేశారు.  <span class="verse" id="V9">9&#160;</span>వారు మిద్యాను స్త్రీలను, వారి చిన్నపిల్లలను చెరపట్టుకుని, వారి పశువులు, గొర్రెలు, మేకలు అన్నిటిని, వారి సమస్తాన్ని దోచుకున్నారు.  <span class="verse" id="V10">10&#160;</span>వారి పట్టణాలు, కోటలు అన్నిటిని తగలబెట్టారు.  <span class="verse" id="V11">11&#160;</span>వారు మనుషులను గాని పశువులను గాని మిద్యానీయుల ఆస్తి అంతటినీ కొల్లగొట్టారు.  <span class="verse" id="V12">12&#160;</span>తరువాత వారు దానంతటినీ, చెరపట్టిన వారిని మోయాబు మైదానాల్లో యెరికో దగ్గర యొర్దాను పక్కన విడిది చేసి ఉన్న మోషే, యాజకుడు ఎలియాజరు దగ్గరికి, ఇశ్రాయేలీయుల సమాజం దగ్గరికి తీసుకు వచ్చారు.  <span class="verse" id="V13">13&#160;</span>అప్పుడు మోషే, యాజకుడు ఎలియాజరు, సమాజ నాయకులంతా విడిది బయటికి వారికి ఎదురు వెళ్ళారు. </div><div class='p'> <span class="verse" id="V14">14&#160;</span>అప్పుడు మోషే యుద్ధం నుండి వచ్చిన సహస్రాధిపతులు, శతాధిపతుల పైన కోపపడ్డాడు.  <span class="verse" id="V15">15&#160;</span>అతడు వారితో “మీరు మిద్యాను స్త్రీలను ఎందుకు బతకనిచ్చారు?  <span class="verse" id="V16">16&#160;</span>బిలాము సలహా ప్రకారం పెయోరు విషయంలో ఇశ్రాయేలు ప్రజలు యెహోవాకు ఎదురు తిరిగేలా చేసింది వారే కదా! అందుచేత యెహోవా మన సమాజంలో తెగులు పుట్టించాడు కదా.  <span class="verse" id="V17">17&#160;</span>కాబట్టి మీరు మగ పిల్లలందరినీ మగవారితో సంబంధం ఉన్న ప్రతి స్త్రీనీ చంపండి.  <span class="verse" id="V18">18&#160;</span>మగవారితో సంబంధం లేని ప్రతి ఆడపిల్లను మీ కోసం బతకనీయండి.  <span class="verse" id="V19">19&#160;</span>మీరు ఏడు రోజులు విడిది బయట ఉండాలి. మీలో మనిషిని చంపిన ప్రతివాడూ, చనిపోయిన వారిని తాకిన ప్రతివాడూ, మీరు, మీరు చెరగా పట్టుకొచ్చిన వారు, మూడో రోజున, ఏడో రోజున మిమ్మల్ని మీరు శుద్ధి చేసుకోవాలి.  <span class="verse" id="V20">20&#160;</span>మీరు మీ వస్త్రాలను, చర్మంతో, మేక వెండ్రుకలతో చేసిన వస్తువులను, చెక్కతో చేసిన వస్తువులను అన్నిటినీ శుద్ధి చేయాలి.” </div><div class='p'> <span class="verse" id="V21">21&#160;</span>అప్పుడు యాజకుడు ఎలియాజరు యుద్ధానికి వెళ్ళిన సైనికులతో “యెహోవా మోషేకు ఇలా ఆజ్ఞాపించాడు,  <span class="verse" id="V22">22&#160;</span>‘అగ్నితో చెడిపోని బంగారు, వెండి, ఇత్తడి, ఇనుము, తగరం, సీసం, వీటితో చేసిన వస్తువులన్నిటినీ  <span class="verse" id="V23">23&#160;</span>మంటల్లో వేసి తీయడం ద్వారా శుద్ధి చేయాలి. వాటిని పాపపరిహార జలంతో కూడా శుద్ధి చేయాలి. అగ్నితో చెడిపోయే ప్రతి వస్తువును నీళ్లలో వేసి తీయాలి.  <span class="verse" id="V24">24&#160;</span>ఏడో రోజు మీరు మీ బట్టలు ఉతుక్కొని శుద్ధి అయిన తరవాత విడిదిలోకి రావచ్చు.’ ” అన్నాడు. </div><div class='s'>చెరగా పట్టుకున్నవి రెండు భాగాలు </div><div class='p'> <span class="verse" id="V25">25&#160;</span>యెహోవా మోషేకు ఇంకా ఇలా ఆజ్ఞాపించాడు,  <span class="verse" id="V26">26&#160;</span>“నువ్వూ యాజకుడు ఎలియాజరు సమాజంలోని పూర్వీకుల వంశాల నాయకులు మీరు చెరగా పట్టుకున్న మనుషులను, పశువులను లెక్కబెట్టి రెండు భాగాలు చేయండి.  <span class="verse" id="V27">27&#160;</span>సైన్యంగా యుద్ధానికి వెళ్ళిన వారికి సగం, మిగిలిన సర్వసమాజానికి సగం పంచిపెట్టండి.  <span class="verse" id="V28">28&#160;</span>యుద్ధానికి వెళ్ళిన సైనికులపై యెహోవా కోసం పన్ను వేసి, ఆ మనుషుల్లో, పశువుల్లో, గాడిదల్లో, గొర్రె మేకల్లో ఐదు వందలకు ఒకటి చొప్పున వారి సగభాగంలో నుండి తీసుకుని  <span class="verse" id="V29">29&#160;</span>యెహోవాకు అర్పణగా యాజకుడు ఎలియాజరుకు ఇవ్వాలి.  <span class="verse" id="V30">30&#160;</span>అదే విధంగా మిగిలిన ఇశ్రాయేలీయుల సగంలో నుండి మనుషుల్లో, పశువుల్లో, గాడిదల్లో, గొర్రె మేకల్లో, అన్ని రకాల జంతువుల్లోనుండి 50 కి ఒకటి చొప్పున తీసుకుని యెహోవా మందిరాన్ని కాపాడే లేవీయులకు ఇవ్వాలి.”  <span class="verse" id="V31">31&#160;</span>యెహోవా మోషేకు ఆజ్ఞాపించిన విధంగా మోషే, యాజకుడు ఎలియాజరు చేశారు. </div><div class='p'> <span class="verse" id="V32">32&#160;</span>ఆ సైనికులు దోచుకున్నది గాక మిగిలింది  <span class="verse" id="V33">33&#160;</span>6, 75,000 గొర్రెలు లేక మేకలు,  <span class="verse" id="V34">34&#160;</span>72,000 పశువులు, 61,000 గాడిదలు,  <span class="verse" id="V35">35&#160;</span>32,000 మంది మగవారితో సంబంధం లేని స్త్రీలు ఉన్నారు.  <span class="verse" id="V36">36&#160;</span>అందులో సగం యుద్ధానికి వెళ్ళిన వారి వంతు, గొర్రె మేకలు 3, 37, 500. వాటిలో యెహోవాకు చెందిన పన్ను 675. పశువుల్లో సగం 36,000.  <span class="verse" id="V37">37&#160;</span>వాటిలో యెహోవా పన్ను 72.  <span class="verse" id="V38">38&#160;</span>గాడిదల్లో సగం 30, 500.  <span class="verse" id="V39">39&#160;</span>వాటిలో యెహోవా పన్ను 61.  <span class="verse" id="V40">40&#160;</span>మనుషుల్లో సగం 16,000 మంది. వారిలో యెహోవా పన్ను 32 మంది.  <span class="verse" id="V41">41&#160;</span>యెహోవా మోషేకు ఆజ్ఞాపించిన విధంగా అతడు యెహోవాకు చెందాల్సిన అర్పణను యాజకుడు ఎలియాజరుకు ఇచ్చాడు. </div><div class='p'> <span class="verse" id="V42">42&#160;</span>మోషే సైనికుల నుండి తీసుకుని ఇశ్రాయేలీయులకు ఇచ్చిన సగంలో నుండి లేవీయులకు ఇచ్చాడు.  <span class="verse" id="V43">43&#160;</span>3, 37, 500 గొర్రె మేకలు,  <span class="verse" id="V44">44&#160;</span>36,000 పశువులు, 30, 500 గాడిదలు,  <span class="verse" id="V45">45&#160;</span>16,000 మంది మనుషులు సమాజానికి రావలసిన సగం.  <span class="verse" id="V46">46&#160;</span>మోషే ఆ సగం నుండి మనుషుల్లో, జంతువుల్లో,  <span class="verse" id="V47">47&#160;</span>50 కి ఒకటి చొప్పున తీసి, యెహోవా తనకు ఆజ్ఞాపించిన విధంగా యెహోవా మందిరాన్ని కాపాడే లేవీయులకు ఇచ్చాడు. </div><div class='p'> <span class="verse" id="V48">48&#160;</span>అప్పుడు సైన్యంలో వేలమందికి, వందల మందికి అధిపతులు మోషే దగ్గరికి వచ్చి  <span class="verse" id="V49">49&#160;</span>“నీ సేవకులైన మేము మా కింద ఉన్న సైనికులందరినీ లెక్కపెట్టాం. మొత్తానికి ఒక్కడు కూడా తగ్గలేదు.  <span class="verse" id="V50">50&#160;</span>కాబట్టి యెహోవా సన్నిధిలో మా కోసం ప్రాయశ్చిత్తం కలిగేలా మాలో ప్రతి ఒక్కడికి దొరికిన బంగారు నగలు, గొలుసులు, కడియాలు, ఉంగరాలు, పోగులు, పతకాలు యెహోవాకు అర్పణ తెచ్చాం” అని చెప్పారు.  <span class="verse" id="V51">51&#160;</span>మోషే, యాజకుడు ఎలియాజరు ఆ బంగారు నగలను వారి నుండి తీసుకున్నారు.  <span class="verse" id="V52">52&#160;</span>వేలమందికి, వందల మందికి అధిపతులైన నాయకులు యెహోవాకు అర్పించిన బంగారం మొత్తం 16, 750 తులాలు.  <span class="verse" id="V53">53&#160;</span>ఆ సైనికుల్లో ప్రతివాడూ తన మట్టుకు తాను దోపుడు సొమ్ము తెచ్చుకున్నాడు.  <span class="verse" id="V54">54&#160;</span>అప్పుడు మోషే, యాజకుడు ఎలియాజరు వేలమందికి, వందల మందికి అధిపతుల దగ్గర తీసుకున్న బంగారాన్ని ఇశ్రాయేలీయులకు జ్ఞాపకార్థంగా ప్రత్యక్ష గుడారంలో ఉంచారు. </div><ul class='tnav'>
<li><a href='index.htm'>సంఖ్యాకాండం</a></li>
<li><a href='NUM30.htm'>&lt;</a></li>
<li><a href='NUM.htm'>31</a></li>
<li><a href='NUM32.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
