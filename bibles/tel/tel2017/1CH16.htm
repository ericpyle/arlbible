<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 1 దినవృత్తాంతాలు 16</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 దినవృత్తాంతాలు</a></li>
<li><a href='1CH15.htm'>&lt;</a></li>
<li><a href='1CH.htm'>16</a></li>
<li><a href='1CH17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>దావీదు కృతజ్ఞత పాట </div><div class='r'><a href='1CH16.htm#V1'>16:8-22</a>; <a href='PSA105.htm#V1'>కీర్త 105:1-15</a> </div><div class='r'><a href='1CH16.htm#V1'>16:23-33</a>; <a href='PSA096.htm#V1'>కీర్త 96:1-13</a> </div><div class='r'><a href='1CH16.htm#V1'>16:34-36</a>; <a href='PSA106.htm#V1'>కీర్త 106:1</a>, <a href='PSA106.htm#V1'>47-48</a> </div><div class='p'> <span class="verse" id="V1">1&#160;</span>ఈ విధంగా వాళ్ళు దేవుని మందసాన్ని తీసుకొచ్చి, దావీదు దాని కోసం వేయించిన గుడారం మధ్యలో దాన్ని ఉంచి, దేవుని సన్నిధిలో దహన బలులు, సమాధాన బలులు అర్పించారు.  <span class="verse" id="V2">2&#160;</span>దహన బలులు, సమాధాన బలులు దావీదు అర్పించడం ముగించిన తరువాత అతడు యెహోవా పేరట ప్రజలను దీవించాడు.  <span class="verse" id="V3">3&#160;</span>పురుషులైనా, స్త్రీలైనా ఇశ్రాయేలీయులందరిలో ఒక్కొక్కరికీ ఒక రొట్టె, ఒక మాంసపు ముద్ద, ఒక ఎండిన ద్రాక్షపళ్ళ గుత్తిని పంచిపెట్టాడు. </div><div class='p'> <span class="verse" id="V4">4&#160;</span>అతడు యెహోవా మందసం ముందు సేవ చేస్తూ, ఇశ్రాయేలీయుల దేవుడు యెహోవాను ఘనపరచడానికీ, కృతజ్ఞత చెల్లించడానికీ, ఆయనకు స్తోత్రాలు చెల్లించడానికీ లేవీయుల్లో కొందరిని నియమించాడు. </div><div class='p'> <span class="verse" id="V5">5&#160;</span>వాళ్ళల్లో అధిపతి అయిన ఆసాపు, అతని తరువాతి వాడు జెకర్యా, యెహీయేలు, షెమీరామోతు, యెహీయేలు, మత్తిత్యా, ఏలీయాబు, బెనాయా, ఓబేదెదోము, యెహీయేలు అనే వాళ్ళు స్వరమండలాలు, తీగ వాద్యాలు వాయించడానికి నిర్ణయంయామకం జరిగింది. ఆసాపు కంచు తాళాలు వాయించేవాడు.  <span class="verse" id="V6">6&#160;</span>బెనాయా, యహజీయేలు అనే యాజకులు ఎప్పుడూ దేవుని నిబంధన మందసం ముందు బాకాలు ఊదడానికి నియామకం అయ్యారు. </div><div class='p'> <span class="verse" id="V7">7&#160;</span>ఆ రోజు దావీదు మొదటిగా ఆసాపునూ, అతని బంధువులనూ, యెహోవాను స్తుతిస్తూ కృతజ్ఞత అర్పించడానికి ఈ పాట పాడాలని నియమించాడు. </div><div class='q'> <span class="verse" id="V8">8&#160;</span>యెహోవాకు కృతజ్ఞతాస్తుతులు చెల్లించండి. </div><div class='q'>ఆయన పేరును ప్రకటన చెయ్యండి. </div><div class='q'>ఆయన కార్యాలను ప్రజల్లో తెలియజెయ్యండి. </div><div class='q'> <span class="verse" id="V9">9&#160;</span>ఆయనను గూర్చి పాడండి. </div><div class='q'>ఆయనను కీర్తించండి. </div><div class='q'>ఆయన అద్భుత క్రియలన్నిటిని గూర్చి సంభాషణ చేయండి. </div><div class='q'> <span class="verse" id="V10">10&#160;</span>ఆయన పరిశుద్ధ నామాన్ని బట్టి అతిశయించండి. </div><div class='q'>యెహోవాను కోరుకునే వాళ్ళు హృదయంలో సంతోషిస్తారు గాక. </div><div class='q'> <span class="verse" id="V11">11&#160;</span>యెహోవాను ఆశ్రయించండి. ఆయన బలాన్ని ఆశ్రయించండి. </div><div class='q'>ఆయన సన్నిధిని నిత్యం వెదకండి. </div><div class='q'> <span class="verse" id="V12">12&#160;</span>ఆయన దాసులైన ఇశ్రాయేలు వంశస్థులారా, </div><div class='q'>ఆయన ఏర్పరచుకొన్న యాకోబు సంతతి వారలారా, </div><div class='q'> <span class="verse" id="V13">13&#160;</span>ఆయన చేసిన ఆశ్చర్య కార్యాలను జ్ఞాపకం చేసుకోండి. </div><div class='q'>ఆయన సూచక క్రియలను ఆయన నోట పలికిన తీర్పులను జ్ఞాపకం చేసుకోండి. </div><div class='q'> <span class="verse" id="V14">14&#160;</span>ఆయన మన దేవుడు యెహోవా. </div><div class='q'>ఆయన తీర్పులు లోకమంతటా జరుగుతున్నాయి. </div><div class='q'> <span class="verse" id="V15">15&#160;</span>ఆయన తను చేసిన నిబంధనను </div><div class='q'>తాను పలికిన ఆజ్ఞలను వెయ్యి తరాలు జ్ఞాపకం ఉంచుకుంటాడు. </div><div class='q'> <span class="verse" id="V16">16&#160;</span>ఆయన అబ్రాహాముతో చేసిన నిబంధనను </div><div class='q'>ఇస్సాకుతో చేసిన ప్రమాణాన్ని మనస్సుకు తెచ్చుకుంటాడు. </div><div class='q'> <span class="verse" id="V17">17&#160;</span>యాకోబుకు కట్టడగా ఇశ్రాయేలుకు నిత్య నిబంధనగా </div><div class='q'>ఆయన స్థిరపరిచింది దీనినే. </div><div class='p'> <span class="verse" id="V18">18&#160;</span>ఆయన మాట ఇచ్చాడు. “నేను కనాను భూమిని మీకు వారసత్వంగా ఇస్తాను.” </div><div class='p'> <span class="verse" id="V19">19&#160;</span>మీరు లెక్కకు కొద్ది మందిగా ఉన్నప్పుడే, అల్ప సంఖ్యాకులుగా, దేశంలో పరాయివారుగా ఉన్నపుడే ఇలా చెప్పాను. </div><div class='q'> <span class="verse" id="V20">20&#160;</span>వాళ్ళు జనం నుంచి జనానికి, రాజ్యం నుంచి రాజ్యానికి తిరుగుతున్నప్పుడు, </div><div class='q'> <span class="verse" id="V21">21&#160;</span>ఆయన ఎవరినీ వాళ్లకు హాని చేయనివ్వలేదు. </div><div class='p'>వారి నిమిత్తం రాజులను గద్దించాడు.  <span class="verse" id="V22">22&#160;</span>నేను అభిషేకించిన వాళ్ళను ముట్టవద్దనీ, నా ప్రవక్తలకు కీడు చేయవద్దనీ చెప్పాడు. </div><div class='q'> <span class="verse" id="V23">23&#160;</span>సర్వలోక నివాసులారా, యెహోవాను సన్నుతించండి </div><div class='q2'>ప్రతిరోజూ ఆయన రక్షణను ప్రకటించండి. </div><div class='q'> <span class="verse" id="V24">24&#160;</span>అన్యజనుల్లో ఆయన మహిమను ప్రచురించండి. </div><div class='q2'>సమస్త జనాల్లో ఆయన ఆశ్చర్యకార్యాలను ప్రచురించండి. </div><div class='q'> <span class="verse" id="V25">25&#160;</span>యెహోవా మహా ఘనత వహించినవాడు. </div><div class='q2'>ఆయన ఎంతో స్తుతి పొందదగినవాడు. </div><div class='q2'>సమస్త దేవుళ్ళకంటే ఆయన పూజార్హుడు. </div><div class='q'> <span class="verse" id="V26">26&#160;</span>జాతుల దేవుళ్ళన్నీ వట్టి విగ్రహాలే. </div><div class='q2'>యెహోవా ఆకాశ వైశాల్యాన్ని సృష్టించినవాడు. </div><div class='q'> <span class="verse" id="V27">27&#160;</span>ఘనతా ప్రభావాలు ఆయన సన్నిధిలో ఉన్నాయి. </div><div class='q2'>బలం, సంతోషం ఆయన దగ్గర ఉన్నాయి. </div><div class='q'> <span class="verse" id="V28">28&#160;</span>జనాల వంశాల్లారా, యెహోవాకు చెల్లించండి. </div><div class='q2'>మహిమను బలాన్నీ యెహోవాకు ఆపాదించండి. </div><div class='q'> <span class="verse" id="V29">29&#160;</span>యెహోవా నామానికి తగిన మహిమను ఆయనకు చెల్లించండి. </div><div class='q2'>నైవేద్యాలు చేత పట్టుకుని ఆయన సన్నిధిలో చేరండి. </div><div class='pi'>పవిత్రత అనే ఆభరణాలు ధరించుకుని </div><div class='q2'>ఆయన ముందు సాగిలపడండి. </div><div class='q'> <span class="verse" id="V30">30&#160;</span>భూజనులారా, ఆయన సన్నిధిలో వణకండి. </div><div class='q2'>అప్పుడు భూలోకం కదలకుండా ఉంటుంది. </div><div class='q2'>అప్పుడది స్థిరంగా ఉంటుంది. </div><div class='q'> <span class="verse" id="V31">31&#160;</span>యెహోవా ఏలుతున్నాడని జనాల్లో చాటించండి. </div><div class='q2'>ఆకాశాలు ఆనందించు గాక. </div><div class='q2'>భూమి సంతోషించు గాక </div><div class='q'> <span class="verse" id="V32">32&#160;</span>సముద్రం, దాని సంపూర్ణత ఘోషిస్తుంది గాక. </div><div class='q2'>పొలాలు వాటిలో ఉన్న సమస్తం సంతోషిస్తాయి గాక. </div><div class='q2'>యెహోవా వస్తున్నాడు. </div><div class='q'> <span class="verse" id="V33">33&#160;</span>భూజనులకు తీర్పు చెప్పడానికి యెహోవా వస్తున్నాడు. </div><div class='q2'>వనవృక్షాలు ఆయన సన్నిధిలో ఆనందంతో కేకలు వేస్తాయి. </div><div class='q'> <span class="verse" id="V34">34&#160;</span>యెహోవా మంచివాడు, ఆయన కృప శాశ్వతంగా ఉంటుంది. </div><div class='q2'>ఆయనను స్తుతించండి. </div><div class='q'> <span class="verse" id="V35">35&#160;</span>దేవా మా రక్షకా, మమ్మల్ని రక్షించు. </div><div class='q2'>మమ్మల్ని సమకూర్చు. </div><div class='q'> <span class="verse" id="V36">36&#160;</span>మేము నీ పరిశుద్ధ నామానికి కృతజ్ఞతాస్తుతులు చెల్లించేలా </div><div class='q2'>నిన్ను స్తుతిస్తూ అతిశయించేలా </div><div class='q2'>అన్యజనుల వశంలో నుంచి మమ్మల్ని విడిపించు </div><div class='q2'>అని ఆయన్ను బతిమాలుకోండి. </div><div class='q2'>ఇశ్రాయేలీయులకు దేవుడు యెహోవా </div><div class='q2'>యుగాలన్నిట్లో స్తోత్రం పొందుతాడు గాక. </div><div class='p'>ఈ విధంగా వాళ్ళు పాడినప్పుడు ప్రజలందరూ ఆమేన్‌ అని చెప్పి యెహోవాను స్తుతించారు. </div><div class='p'> <span class="verse" id="V37">37&#160;</span>అప్పుడు మందసం ముందు నిత్యమూ జరగవలసిన అనుదిన సేవ జరిగించడానికి దావీదు అక్కడ యెహోవా నిబంధన మందసం దగ్గర ఆసాపునూ అతని బంధువులనూ నియమించాడు. ఓబేదెదోమునూ, వాళ్ళ బంధువులైన అరవై ఎనిమిదిమందినీ,  <span class="verse" id="V38">38&#160;</span>యెదూతూను కొడుకు ఓబేదెదోమునూ, హోసానూ ద్వారపాలకులుగా నియమించాడు.  <span class="verse" id="V39">39&#160;</span>గిబియోనులోని ఉన్నత స్థలం లో ఉన్న యెహోవా గుడారం మీద, అక్కడ ఉన్న బలిపీఠం మీద, యెహోవా ఇశ్రాయేలీయులకు ఆజ్ఞాపించిన ధర్మవిధుల్లో రాసి ఉన్న ప్రకారం,  <span class="verse" id="V40">40&#160;</span>ఉదయం, సాయంత్రాల్లో ప్రతిరోజూ నిత్యమైన దహనబలిని ఆయనకు అర్పించడానికి అక్కడ అతడు యాజకుడైన సాదోకును, అతని బంధువులైన యాజకులను నియమించాడు.  <span class="verse" id="V41">41&#160;</span>యెహోవా కృప నిత్యమూ ఉంటుందని ఆయనను స్తుతించడానికి వీళ్ళతోపాటు హేమానునూ, యెదూతూనునూ, పేర్ల క్రమంలో ఉదాహరించిన మరి కొందరిని నియమించాడు. </div><div class='p'> <span class="verse" id="V42">42&#160;</span>బాకాలు ఊదడానికి, కంచు తాళాలను వాయించడానికి, దేవుని గూర్చి పాడదగిన పాటలను వాద్యాలతో వినిపించడానికి వీళ్ళల్లో ఉండే హేమానునూ, యెదూతూనునూ అతడు నియమించాడు. ఇంకా యెదూతూను కొడుకులను అతడు ద్వారపాలకులుగా నియమించాడు.  <span class="verse" id="V43">43&#160;</span>తరువాత ప్రజలందరూ తమతమ ఇళ్ళకు వెళ్లిపోయారు. దావీదు తన ఇంటివాళ్ళను దీవించడానికి వాళ్ళ దగ్గరికి వెళ్ళాడు. </div><ul class='tnav'>
<li><a href='index.htm'>1 దినవృత్తాంతాలు</a></li>
<li><a href='1CH15.htm'>&lt;</a></li>
<li><a href='1CH.htm'>16</a></li>
<li><a href='1CH17.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
