<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 జెఫన్యా 2</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>జెఫన్యా</a></li>
<li><a href='ZEP01.htm'>&lt;</a></li>
<li><a href='ZEP.htm'>2</a></li>
<li><a href='ZEP03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='p'> <span class="verse" id="V1">1&#160;</span>సిగ్గుమాలిన ప్రజలారా, రండి. గాలికి పొట్టు ఎగిరిపోయినట్టు సమయం గతించిపోతోంది. </div><div class='p'> <span class="verse" id="V2">2&#160;</span>విధి నిర్ణయం కాకమునుపే, </div><div class='p'>యెహోవా కోపాగ్ని మీ మీదికి రాక మునుపే, </div><div class='p'>మిమ్మల్ని శిక్షించడానికి యెహోవా ఉగ్రత దినం రాకమునుపే కూడి రండి.  <span class="verse" id="V3">3&#160;</span>దేశంలో సాత్వికులై ఆయన న్యాయవిధులు అనుసరించే దీనులారా, యెహోవాను వెదకండి. </div><div class='p'>మీరు వెతికి వినయంతో నీతిని అనుసరిస్తే ఒకవేళ ఆయన ఉగ్రత దినాన మీరు భద్రంగా ఉంటారేమో. </div><div class='s'>ఫిలిష్తీయుల వారికి శిక్ష </div><div class='p'> <span class="verse" id="V4">4&#160;</span>గాజా పట్టణం నిర్జనమై పోతుంది. </div><div class='p'>అష్కెలోను పాడై పోతుంది. </div><div class='p'>మధ్యాహ్నవేళలో అష్డోదువారిని బయటికి తరిమి వేయడం జరుగుతుంది. </div><div class='p'>ఎక్రోను నగరాన్ని దున్నేస్తారు. </div><div class='p'> <span class="verse" id="V5">5&#160;</span>సముద్రప్రాంతాల్లో నివసించే కెరేతీయులారా, మీకు బాధ. </div><div class='p'>ఫిలిష్తీయుల దేశమైన కనానూ, </div><div class='p'>నిన్ను గూర్చి యెహోవా చెప్పేదేమిటంటే నీలో ఒక్కడూ కాపురం ఉండకుండా నేను నిన్ను లయం చేస్తాను. </div><div class='p'> <span class="verse" id="V6">6&#160;</span>సముద్రప్రాంతం గొర్రెల కాపరులు విశ్రాంతి తీసుకునే మేత స్థలం అవుతుంది. </div><div class='p'>మందలకు దొడ్లు అక్కడ ఉంటాయి. </div><div class='p'> <span class="verse" id="V7">7&#160;</span>తమ దేవుడైన యెహోవా యూదా వారిని కటాక్షించి వారిని చెరలో నుండి రప్పించగా, </div><div class='p'>అక్కడ వారిలో శేషించిన వారికి ఒక స్థలం ఉంటుంది. </div><div class='p'>వారు అక్కడ తమ మందలు మేపుతారు. </div><div class='p'>చీకటి పడ్డాక వారు అష్కెలోను ఇళ్ళలో నిద్రపోతారు. </div><div class='s'>మోయాబు, అమ్మోను వారికి శిక్ష </div><div class='p'> <span class="verse" id="V8">8&#160;</span>మోయాబువారు వేసిన నింద, </div><div class='p'>అమ్మోనువారు పలికిన దూషణ మాటలు నాకు వినబడ్డాయి. </div><div class='p'>వారు నా ప్రజల సరిహద్దుల్లో ప్రవేశించి అహంకారంగా వారిని దూషించారు. </div><div class='p'> <span class="verse" id="V9">9&#160;</span>నా జీవం తోడు మోయాబు దేశం సొదొమ పట్టణం వలె, </div><div class='p'>అమ్మోను దేశం గొమొర్రా పట్టణం వలె అవుతాయి<a href="#FN1" class="notemark">*<span class="popup"> ఆది. 19:23-29 చూడండి</span></a>. </div><div class='p'>అవి ముళ్ళ చెట్లకు ఉప్పు గోతులకు స్థావరమై ఎప్పుడూ పాడుబడిపోయి ఉంటాయి. </div><div class='p'>నా ప్రజల్లో శేషించినవారు ఆ దేశాలను దోచుకుంటారు. </div><div class='p'>నా ప్రజల్లో శేషించినవారు వాటిని స్వతంత్రించుకుంటారు. </div><div class='p'>కాబట్టి ఇశ్రాయేలీయుల దేవుడైన సేనలప్రభువు యెహోవా వాక్కు ఇదే. </div><div class='p'> <span class="verse" id="V10">10&#160;</span>వారు అతిశయపడి సేనల ప్రభువు అయిన యెహోవా ప్రజలను దూషించారు గనక వారి గర్వాన్నిబట్టి అది వారికి సంభవిస్తుంది. </div><div class='p'> <span class="verse" id="V11">11&#160;</span>ద్వీపాల్లో నివసించే వారంతా తమ స్థలాల నుండి తనకే నమస్కారం చేసేలా లోకంలోని దేవుళ్ళను ఆయన నిర్మూలం చేస్తాడు. </div><div class='p'>యెహోవా వారికి భయంకరుడుగా ఉంటాడు. </div><div class='p'> <span class="verse" id="V12">12&#160;</span>కూషీయులారా, మీరు కూడా నా ఖడ్గం చేత హతమైపోతారు. </div><div class='p'> <span class="verse" id="V13">13&#160;</span>ఆయన ఉత్తరదేశం మీద తన హస్తం చాపి అష్షూరు దేశాన్ని నాశనం చేస్తాడు. </div><div class='p'>నీనెవె పట్టణాన్ని పాడు చేసి దాన్ని ఆరిపోయిన ఎడారిలాగా చేస్తాడు. </div><div class='p'> <span class="verse" id="V14">14&#160;</span>దానిలో మందలు విశ్రమిస్తాయి. </div><div class='p'>అన్ని జాతుల పశువులు మందలుగా కూడుతాయి. </div><div class='p'>పక్షులు, గుడ్లగూబలు వారి ద్వారాల పైకమ్ముల మీద వాలుతాయి. </div><div class='p'>పక్షుల శబ్దాలు కిటికీల్లో వినబడతాయి. </div><div class='p'>గడపల మీద నాశనం కనిపిస్తుంది. </div><div class='p'>వారు చేసికున్న దేవదారు కర్రపని అంతటిని యెహోవా నాశనం చేస్తాడు. </div><div class='p'> <span class="verse" id="V15">15&#160;</span>“నాలాంటి పట్టణం మరొకటి లేదని మురిసి పోతూ ఉత్సాహ పడుతూ నిశ్చింతగా ఉండిన పట్టణం ఇదే. </div><div class='p'>అయ్యో, అది పాడైపోయింది. అడవి జంతువులు పడుకునే ఉనికిపట్టు అయింది.” </div><div class='p'>అని దారిన పోయేవారంతా చెప్పుకుంటూ, </div><div class='p'>ఈసడింపుగా దాని వైపు చెయ్యి ఆడిస్తారు. </div><ul class='tnav'>
<li><a href='index.htm'>జెఫన్యా</a></li>
<li><a href='ZEP01.htm'>&lt;</a></li>
<li><a href='ZEP.htm'>2</a></li>
<li><a href='ZEP03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V9">2:9</a>
 <span class="ft">ఆది. 19:23-29 చూడండి</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
