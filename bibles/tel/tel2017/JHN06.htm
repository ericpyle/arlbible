<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యోహాను రాసిన సువార్త 6</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యోహాను రాసిన సువార్త</a></li>
<li><a href='JHN05.htm'>&lt;</a></li>
<li><a href='JHN.htm'>6</a></li>
<li><a href='JHN07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>ఐదు వేల మందికి ఆహారం </div><div class='r'><a href='MAT14.htm#V1'>మత్తయి 14:13-21</a>; <a href='MRK06.htm#V1'>మార్కు 6:32-44</a>; <a href='LUK09.htm#V1'>లూకా 9:10-17</a> </div><div class='p'> <span class="verse" id="V1">1&#160;</span>ఈ సంగతులు జరిగిన తరువాత యేసు తిబెరియ సముద్రం, అంటే గలిలయ సముద్రాన్ని దాటి అవతలి తీరానికి వెళ్ళాడు.  <span class="verse" id="V2">2&#160;</span>రోగుల విషయంలో ఆయన చేసే అద్భుతాలను చూస్తున్న ప్రజలు పెద్ద సంఖ్యలో ఆయన వెనక వెళ్తూ ఉన్నారు.  <span class="verse" id="V3">3&#160;</span>యేసు ఒక కొండ ఎక్కి అక్కడ తన శిష్యులతో కూర్చున్నాడు.  <span class="verse" id="V4">4&#160;</span>యూదుల పస్కా పండగ దగ్గర పడింది. </div><div class='p'> <span class="verse" id="V5">5&#160;</span>యేసు తలెత్తి చూసినప్పుడు పెద్ద జన సమూహం తన వైపు రావడం కనిపించింది. అప్పుడు ఆయన ఫిలిప్పుతో, <span class='wj'>“వీరంతా భోజనం చేయడానికి రొట్టెలు ఎక్కడ కొనబోతున్నాం?”</span> అని అడిగాడు.  <span class="verse" id="V6">6&#160;</span>యేసుకు తాను ఏం చేయబోతున్నాడో స్పష్టంగా తెలుసు. కేవలం ఫిలిప్పును పరీక్షించడానికి అలా అడిగాడు.  <span class="verse" id="V7">7&#160;</span>దానికి ఫిలిప్పు, “రెండు వందల దేనారాలతో రొట్టెలు కొని తెచ్చినా ఒక్కొక్కడికి చిన్న ముక్క ఇవ్వడానికి కూడా చాలదు” అన్నాడు.  <span class="verse" id="V8">8&#160;</span>ఆయన శిష్యుల్లో మరొకడు, అంటే సీమోను పేతురు సోదరుడు అంద్రెయ  <span class="verse" id="V9">9&#160;</span>“ఇక్కడ ఒక చిన్న కుర్రాడి దగ్గర ఐదు బార్లీ రొట్టెలూ రెండు చిన్న చేపలూ ఉన్నాయి గాని ఇంత మందికి ఎలా సరిపోతాయి?” అని ఆయనతో అన్నాడు. </div><div class='p'> <span class="verse" id="V10">10&#160;</span>యేసు <span class='wj'>“ప్రజలందర్నీ కూర్చోబెట్టండి”</span> అని శిష్యులకు చెప్పాడు. అక్కడ చాలా పచ్చిక ఉండటంతో ఆ ప్రజలంతా కూర్చున్నారు. వారంతా పురుషులే సుమారు ఐదువేల మంది ఉంటారు.  <span class="verse" id="V11">11&#160;</span>యేసు ఆ రొట్టెలను చేతిలో పట్టుకుని కృతజ్ఞతలు చెప్పి కూర్చున్న వారికి పంచి ఇచ్చాడు. అలాగే చేపలు కూడా వారికి ఇష్టమైనంత వడ్డించాడు.  <span class="verse" id="V12">12&#160;</span>అందరూ కడుపు నిండా తిన్నారు. తరువాత ఆయన, <span class='wj'>“మిగిలిన రొట్టెల, చేపల ముక్కలన్నీ పోగు చేయండి. ఏదీ వ్యర్థం కానీయవద్దు”</span> అని శిష్యులతో చెప్పాడు.  <span class="verse" id="V13">13&#160;</span>అందరూ తిన్న తరువాత మిగిలిన ఐదు బార్లీ రొట్టెల ముక్కలన్నీ పోగు చేశారు. అవి పన్నెండు గంపలు నిండాయి. </div><div class='p'> <span class="verse" id="V14">14&#160;</span>వారందరూ యేసు చేసిన అద్భుతాన్ని చూసి, “ఈ లోకానికి రాబోయే ప్రవక్త ఈయనే” అని చెప్పుకున్నారు.  <span class="verse" id="V15">15&#160;</span>వారు తనను పట్టుకుని బలవంతంగా రాజుగా చేయడానికి సిద్ధపడుతున్నారని యేసుకు అర్థమై తిరిగి ఒంటరిగా కొండ పైకి వెళ్ళి పోయాడు. </div><div class='s'>యేసు నీటిపై నడవడం </div><div class='r'><a href='MAT14.htm#V1'>మత్తయి 14:22-36</a>; <a href='MRK06.htm#V1'>మార్కు 6:45-56</a> </div><div class='p'> <span class="verse" id="V16">16&#160;</span>సాయంకాలమైనప్పుడు ఆయన శిష్యులు సముద్రం దగ్గరికి వెళ్ళి పడవ పైన సముద్రానికి అవతల ఉన్న కపెర్నహూముకు వెళ్తున్నారు.  <span class="verse" id="V17">17&#160;</span>అప్పటికే చీకటి పడింది. యేసు వారి దగ్గరికి ఇంకా రాలేదు.  <span class="verse" id="V18">18&#160;</span>అప్పుడు పెనుగాలి వీయడం మొదలైంది. సముద్రం అల్లకల్లోలంగా తయారైంది.  <span class="verse" id="V19">19&#160;</span>వారు సుమారు ఐదారు కిలోమీటర్లు ప్రయాణించాక యేసు సముద్రం మీద నడుస్తూ రావడం చూసి భయపడ్డారు.  <span class="verse" id="V20">20&#160;</span>అయితే ఆయన, <span class='wj'>“నేనే, భయపడవద్దు”</span> అని వారితో చెప్పాడు.  <span class="verse" id="V21">21&#160;</span>ఆయన అలా చెప్పాక వారు ఆయనను పడవ ఎక్కించుకోడానికి ఇష్టపడ్డారు. వెంటనే ఆ పడవ తీరానికి చేరింది. </div><div class='s'>జీవాహారం గురించి ఉపదేశం </div><div class='p'> <span class="verse" id="V22">22&#160;</span>తరువాతి రోజు సముద్రానికి ఇవతల ఉండిపోయిన జన సమూహం అక్కడికి వచ్చారు. అక్కడ ఒక చిన్న పడవ మాత్రమే ఉంది. మరో పడవ వారికి కనిపించలేదు. శిష్యులు యేసు లేకుండానే పడవలో ప్రయాణమై వెళ్ళారని వారు తెలుసుకున్నారు.  <span class="verse" id="V23">23&#160;</span>అయితే ప్రభువు కృతజ్ఞతలు చెప్పి వారికి రొట్టెలు పంచగా వారు తిన్న స్థలానికి దగ్గరలో ఉన్న తిబెరియ నుండి వేరే చిన్న పడవలు వచ్చాయి.  <span class="verse" id="V24">24&#160;</span>యేసూ ఆయన శిష్యులూ అక్కడ లేక పోవడంతో ప్రజలందరూ ఆ చిన్న పడవలెక్కి యేసును వెతుకుతూ కపెర్నహూముకు వచ్చారు.  <span class="verse" id="V25">25&#160;</span>సముద్రం అవతలి తీరాన వారు ఆయనను చూశారు. “బోధకా, నువ్వు ఇక్కడికి ఎప్పుడొచ్చావు?” అని అడిగారు. </div><div class='p'> <span class="verse" id="V26">26&#160;</span>యేసు, <span class='wj'>“కచ్చితంగా చెబుతున్నాను. మీరు సూచనలను చూసినందువల్ల కాదు, రొట్టెలు కడుపు నిండా తిని తృప్తి పొందడం వల్లనే నన్ను వెతుకుతున్నారు.</span>  <span class="verse" id="V27">27&#160;</span> <span class='wj'>పాడైపోయే ఆహారం కోసం కష్టపడవద్దు, నిత్యజీవం కలగజేసే పాడైపోని ఆహారం కోసం కష్టపడండి. దాన్ని మనుష్య కుమారుడు మీకిస్తాడు. దానికోసం తండ్రి అయిన దేవుడు ఆయనకు ముద్ర వేసి అధికారమిచ్చాడు”</span> అని చెప్పాడు.  <span class="verse" id="V28">28&#160;</span>అప్పుడు వారు, “దేవుని పనులు చేయాలంటే మేమేం చేయాలి?” అని ఆయనను అడిగారు.  <span class="verse" id="V29">29&#160;</span>దానికి యేసు, <span class='wj'>“దేవుడు పంపిన వ్యక్తి పైన విశ్వాసముంచడమే దేవుని కార్యాలు చేయడమంటే”</span> అన్నాడు.  <span class="verse" id="V30">30&#160;</span>వారు, “అలా అయితే మేము నిన్ను నమ్మడానికి నువ్వు ఏ అద్భుతం చేస్తున్నావు? ఇప్పుడు ఏం చేస్తావు?  <span class="verse" id="V31">31&#160;</span>‘వారు తినడానికి పరలోకం నుండి ఆయన ఆహారం ఇచ్చాడు’ అని రాసి ఉన్నట్టుగా మన పూర్వీకులు అరణ్యంలో మన్నాను భుజించారు” అని చెప్పారు.  <span class="verse" id="V32">32&#160;</span>అప్పుడు యేసు ఇలా జవాబిచ్చాడు, <span class='wj'>“పరలోకం నుండి వచ్చే ఆహారాన్ని మోషే మీకివ్వలేదు. పరలోకం నుండి వచ్చే నిజమైన ఆహారాన్ని నా తండ్రే మీకిస్తున్నాడు.</span>  <span class="verse" id="V33">33&#160;</span> <span class='wj'>అందుచేత దేవుడిచ్చే ఆహారం ఏమిటంటే, పరలోకంనుంచి దిగివచ్చి లోకానికి జీవం ఇచ్చేవాడే”</span> అని వారితో అన్నాడు.”  <span class="verse" id="V34">34&#160;</span>అందుకు వారు, “ప్రభూ, మాకు ఎప్పుడూ ఈ ఆహారాన్ని ఇస్తూ ఉండు” అన్నారు. </div><div class='p'> <span class="verse" id="V35">35&#160;</span>దానికి జవాబుగా యేసు, <span class='wj'>“జీవాన్నిచ్చే ఆహారాన్ని నేనే. నా దగ్గరికి వచ్చే వాడికి ఆకలి వేయదు. నాపై విశ్వాసముంచే వాడికి దాహం వేయదు.</span>  <span class="verse" id="V36">36&#160;</span> <span class='wj'>కాని నేను మీతో చెప్పినట్టు, నన్ను చూసి కూడా మీరు నమ్మలేదు.</span>  <span class="verse" id="V37">37&#160;</span> <span class='wj'>తండ్రి నాకు ఇచ్చే వారంతా నా దగ్గరికి వస్తారు. ఇక నా దగ్గరికి వచ్చేవారిని నేను ఎంత మాత్రం నా దగ్గర నుండి తోలివేయను.</span>  <span class="verse" id="V38">38&#160;</span> <span class='wj'>ఎందుకంటే నేను నా స్వంత ఇష్టాన్ని జరిగించడానికి రాలేదు. నన్ను పంపించిన వాని ఇష్టాన్ని జరిగించడానికే పరలోకం నుండి వచ్చాను.</span>  <span class="verse" id="V39">39&#160;</span> <span class='wj'>ఆయన నాకు ఇచ్చిన వారిలో ఏ ఒక్కరినీ పోగొట్టుకోకుండా ఉండడమూ, వారందరినీ అంత్యదినాన లేపడమూ నన్ను పంపిన వాడి ఇష్టం.</span>  <span class="verse" id="V40">40&#160;</span> <span class='wj'>ఎందుకంటే కుమారుణ్ణి చూసి ఆయనలో విశ్వాసముంచిన ప్రతి ఒక్కరూ నిత్య జీవం పొందాలన్నదే నా తండ్రి ఇష్టం. అంత్యదినాన నేను వారిని సజీవంగా లేపుతాను.”</span> </div><div class='p'> <span class="verse" id="V41">41&#160;</span> <span class='wj'>‘నేను పరలోకం నుండి దిగి వచ్చిన ఆహారాన్ని’</span> అని ఆయన చెప్పినందుకు యూదు నాయకులు సణగడం మొదలు పెట్టారు.  <span class="verse" id="V42">42&#160;</span>“ఈయన యోసేపు కుమారుడు యేసు కదా? ఇతని తల్లిదండ్రులు మనకు తెలుసు కదా! <span class='wj'>‘నేను పరలోకం నుండి వచ్చాను’ అని ఎలా చెబుతున్నాడు?”</span> అనుకున్నారు. </div><div class='p'> <span class="verse" id="V43">43&#160;</span>యేసు వారికి ఇలా జవాబిచ్చాడు, <span class='wj'>“మీలో మీరు సణుక్కోవడం ఆపండి.</span>  <span class="verse" id="V44">44&#160;</span> <span class='wj'>తండ్రి ఆకర్షించకపోతే ఎవరూ నా దగ్గరికి రాలేరు. అలా వచ్చిన వాణ్ణి నేను అంత్యదినాన సజీవంగా లేపుతాను.</span>  <span class="verse" id="V45">45&#160;</span> <span class='wj'>వారికి దేవుడు ఉపదేశిస్తాడు, అని ప్రవక్తలు రాశారు. కాబట్టి తండ్రి దగ్గర విని నేర్చుకున్నవాడు నా దగ్గరికి వస్తాడు.</span>  <span class="verse" id="V46">46&#160;</span> <span class='wj'>దేవుని దగ్గర నుండి వచ్చినవాడు తప్ప తండ్రిని ఎవరూ చూడలేదు. ఆయనే తండ్రిని చూశాడు.</span>  <span class="verse" id="V47">47&#160;</span> <span class='wj'>కచ్చితంగా చెబుతున్నాను. విశ్వసించేవాడు నిత్యజీవం గలవాడు.</span> </div><div class='p'> <span class="verse" id="V48">48&#160;</span> <span class='wj'>జీవాహారం నేనే.</span>  <span class="verse" id="V49">49&#160;</span> <span class='wj'>మీ పూర్వీకులు అరణ్యంలో మన్నాను తిన్నారు. అయినా చనిపోయారు.</span>  <span class="verse" id="V50">50&#160;</span> <span class='wj'>పరలోకం నుండి దిగి వచ్చిన ఆహారం ఇదే. దీన్ని తిన్నవాడు చనిపోడు.</span>  <span class="verse" id="V51">51&#160;</span> <span class='wj'>పరలోకం నుండి దిగి వచ్చిన జీవాన్నిచ్చే ఆహారం నేనే. ఈ ఆహారం ఎవరైనా తింటే వాడు కలకాలం జీవిస్తాడు. లోకానికి జీవాన్నిచ్చే ఈ ఆహారం నా శరీరమే.”</span> </div><div class='p'> <span class="verse" id="V52">52&#160;</span>యూదులకు కోపం వచ్చింది. “ఈయన తన శరీరాన్ని ఎలా తిననిస్తాడు” అంటూ తమలో తాము వాదించుకున్నారు.  <span class="verse" id="V53">53&#160;</span>అప్పుడు యేసు వారితో ఇలా చెప్పాడు, <span class='wj'>“మీకు కచ్చితంగా చెబుతున్నాను. మీరు మనుష్య కుమారుడి శరీరాన్ని తిని ఆయన రక్తాన్ని తాగకపోతే మీలో మీకు జీవం ఉండదు.</span>  <span class="verse" id="V54">54&#160;</span> <span class='wj'>నా శరీరాన్ని తిని నా రక్తాన్ని తాగేవాడే నిత్యజీవం ఉన్నవాడు. అంత్యదినాన నేను అతణ్ణి లేపుతాను.</span>  <span class="verse" id="V55">55&#160;</span> <span class='wj'>నా శరీరమే నిజమైన ఆహారం, నా రక్తమే నిజమైన పానీయం.</span>  <span class="verse" id="V56">56&#160;</span> <span class='wj'>నా శరీరాన్ని తిని నా రక్తాన్ని తాగేవాడు నాలో ఉండిపోతాడు. నేను అతనిలో ఉండిపోతాను.</span>  <span class="verse" id="V57">57&#160;</span> <span class='wj'>సజీవుడైన తండ్రి నన్ను పంపాడు. ఆయన వల్లనే నేను జీవిస్తున్నాను. అలాగే నన్ను తినేవాడు కూడా నా వల్ల జీవిస్తాడు.</span>  <span class="verse" id="V58">58&#160;</span> <span class='wj'>పరలోకం నుండి దిగివచ్చిన ఆహారం ఇదే. మీ పూర్వీకులు మన్నాను తిని చనిపోయినట్టుగా కాకుండా ఈ ఆహారాన్ని తినే వాడు కలకాలం జీవిస్తాడు.”</span>  <span class="verse" id="V59">59&#160;</span>ఆయన ఈ మాటలన్నీ కపెర్నహూములోని సమాజ మందిరంలో ఉపదేశిస్తూ చెప్పాడు. </div><div class='s'>యేసును అనుసరించేవారికి పరీక్ష </div><div class='p'> <span class="verse" id="V60">60&#160;</span>ఆయన శిష్యుల్లో అనేకమంది ఈ మాటలు విన్నప్పుడు, “ఇది చాలా కష్టమైన బోధ. దీన్ని ఎవరు అంగీకరిస్తారు” అని చెప్పుకున్నారు.  <span class="verse" id="V61">61&#160;</span>తన శిష్యులు ఇలా సణుక్కుంటున్నారని యేసుకు తెలిసింది. ఆయన వారితో ఇలా అన్నాడు, <span class='wj'>“ఈ మాటలు మీకు అభ్యంతరంగా ఉన్నాయా?</span>  <span class="verse" id="V62">62&#160;</span> <span class='wj'>మనుష్య కుమారుడు ఇంతకు ముందు ఉన్న చోటికే ఆరోహణం కావడం చూస్తే మీరు ఏమంటారు?</span>  <span class="verse" id="V63">63&#160;</span> <span class='wj'>జీవాన్ని ఇచ్చేది ఆత్మ. శరీరం వల్ల ప్రయోజనం లేదు. నేను మీతో చెప్పిన మాటలే ఆత్మ. అవే జీవం.</span>  <span class="verse" id="V64">64&#160;</span> <span class='wj'>కానీ మీలో విశ్వసించని వారు కొందరు ఉన్నారు.”</span> తన మీద నమ్మకం ఉంచని వారెవరో, తనను పట్టి ఇచ్చేదెవరో యేసుకు మొదటి నుంచీ తెలుసు.  <span class="verse" id="V65">65&#160;</span>ఆయన, <span class='wj'>“నా తండ్రి ఇస్తే తప్ప ఎవరూ నా దగ్గరికి రాలేరని ఈ కారణం బట్టే చెప్పాను”</span> అన్నాడు. </div><div class='p'> <span class="verse" id="V66">66&#160;</span>ఆ తరువాత ఆయన శిష్యుల్లో చాలామంది వెనక్కి వెళ్ళిపోయారు. వారు ఆయనను ఇక ఎప్పుడూ అనుసరించలేదు. </div><div class='s'>పేతురు విశ్వాసపు ఒప్పుకోలు </div><div class='r'><a href='MAT16.htm#V1'>మత్తయి 16:13-20</a>; <a href='MRK08.htm#V1'>మార్కు 8:27-30</a>; <a href='LUK09.htm#V1'>లూకా 9:18-21</a> </div><div class='p'> <span class="verse" id="V67">67&#160;</span>అప్పుడు యేసు, “మీరు కూడా వెళ్ళాలనుకుంటున్నారా?” అని తనతో ఉన్న పన్నెండుమంది శిష్యులను అడిగాడు.  <span class="verse" id="V68">68&#160;</span>సీమోను పేతురు ఆయనతో, “ప్రభూ, మేము ఇక ఎవరి దగ్గరికి వెళ్ళాలి? నీదగ్గర మాత్రమే నిత్య జీవపు మాటలు ఉన్నాయి.  <span class="verse" id="V69">69&#160;</span>నువ్వు దేవుని పరిశుద్ధుడివి అని మేము విశ్వసించాం, తెలుసుకున్నాం” అని చెప్పాడు.  <span class="verse" id="V70">70&#160;</span>యేసు వారితో, <span class='wj'>“నేను మీ పన్నెండు మందిని ఎంపిక చేసుకున్నాను కదా, అయినా మీలో ఒకడు సాతాను”</span> అని చెప్పాడు.  <span class="verse" id="V71">71&#160;</span>పన్నెండు మందిలో ఒకడుగా ఉండి ఆయనకు ద్రోహం చెయ్యబోతున్న సీమోను ఇస్కరియోతు కొడుకు యూదా గురించి ఆయన ఈ మాట చెప్పాడు. </div><ul class='tnav'>
<li><a href='index.htm'>యోహాను రాసిన సువార్త</a></li>
<li><a href='JHN05.htm'>&lt;</a></li>
<li><a href='JHN.htm'>6</a></li>
<li><a href='JHN07.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
