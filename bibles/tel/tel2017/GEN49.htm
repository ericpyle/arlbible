<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ఆదికాండం 49</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ఆదికాండం</a></li>
<li><a href='GEN48.htm'>&lt;</a></li>
<li><a href='GEN.htm'>49</a></li>
<li><a href='GEN50.htm'>&gt;</a></li>
</ul>
<div class="main">
 
<div class='chapterlabel' id="V0"> 49</div><div class='s'>యాకోబు తన కొడుకులపై పలికిన దీవెనలు </div><div class='p'> <span class="verse" id="V1">1&#160;</span>యాకోబు తన కొడుకులను పిలిపించి ఇలా అన్నాడు. “మీరు కలిసి రండి, రాబోయే రోజుల్లో మీకు ఏం జరుగుతుందో నేను చెబుతాను. </div><div class='q'> <span class="verse" id="V2">2&#160;</span>యాకోబు కొడుకుల్లారా, కలిసి వచ్చి వినండి. </div><div class='p'>మీ తండ్రి ఇశ్రాయేలు మాట వినండి. </div><div class='q'> <span class="verse" id="V3">3&#160;</span>రూబేనూ, నువ్వు నా పెద్ద కొడుకువి. నా బలానివి, </div><div class='q'>నా శక్తి ప్రథమ ఫలానివి. ఘనతలోనూ బలంలోనూ ఆధిక్యం గలవాడివి. </div><div class='q'> <span class="verse" id="V4">4&#160;</span>పారే నీళ్ళలా చంచలుడివి. నీది ఉన్నత స్థాయి కాదు. </div><div class='p'>ఎందుకంటే నువ్వు, నీ తండ్రి మంచం ఎక్కి దాన్ని అపవిత్రం చేశావు. </div><div class='p'>నువ్వు నా మంచం మీదికి ఎక్కావు. </div><div class='q'> <span class="verse" id="V5">5&#160;</span>షిమ్యోను, లేవి అన్నదమ్ములే. వారి కత్తులు దౌర్జన్యం చేసే ఆయుధాలు. </div><div class='q'> <span class="verse" id="V6">6&#160;</span>నా ప్రాణమా, వారి ఆలోచనలో చేరవద్దు, వారి సభలో చేరవద్దు. </div><div class='p'>నా హృదయం వారితో కలవలేనంత ఉదాత్తమైనది. </div><div class='p'>కోపంలో వారు మనుషులను చంపారు. </div><div class='p'>సరదా కోసం ఎద్దుల కాళ్ళ నరాలు తెగ్గొట్టారు. </div><div class='q'> <span class="verse" id="V7">7&#160;</span>వారి కోపం చాలా తీవ్రమైనది. వారి ఆగ్రహం క్రూరమైంది. </div><div class='p'>అవి శాపగ్రస్తమైనవి. నేను వారిని యాకోబు ప్రజల్లో విభాగిస్తాను. </div><div class='p'>ఇశ్రాయేలులో వారిని చెదరగొడతాను. </div><div class='q'> <span class="verse" id="V8">8&#160;</span>యూదా, నీ సోదరులు నిన్ను స్తుతిస్తారు. </div><div class='p'>నీ చెయ్యి నీ శత్రువుల మెడ మీద ఉంటుంది. </div><div class='p'>నీ తండ్రి కుమారులు నీ ఎదుట సాగిలపడతారు. </div><div class='q'> <span class="verse" id="V9">9&#160;</span>యూదా సింహం పిల్ల. </div><div class='p'>నా కుమారుడా, నువ్వు చీల్చిన దాని దగ్గరనుంచి వచ్చావు. </div><div class='p'>అతడు కాళ్ళు ముడుచుకుని పడుకున్నాడు. </div><div class='p'>సింహం లాగా, ఆడ సింహం లాగా గర్జించాడు. </div><div class='p'>అతన్ని లేపడానికి తెగించేవాడెవడు? </div><div class='q'> <span class="verse" id="V10">10&#160;</span>షిలోహు వచ్చే వరకూ యూదా దగ్గరనుంచి రాజదండం తొలగదు. </div><div class='p'>అతని కాళ్ళ మధ్య నుంచి అధికార రాజదండం తొలగదు. </div><div class='p'>రాజ్యాలు అతనికి లోబడతాయి. </div><div class='q'> <span class="verse" id="V11">11&#160;</span>ద్రాక్షావల్లికి తన గాడిదనూ, </div><div class='q'>మేలైన ద్రాక్ష తీగెకు తన గాడిద పిల్లనూ కట్టి, </div><div class='q'>ద్రాక్షారసంలో తన బట్టలనూ, ద్రాక్షల రక్తంలో తన అంగీనీ ఉతికాడు. </div><div class='q'> <span class="verse" id="V12">12&#160;</span>అతని కళ్ళు ద్రాక్షారసమంత ఎర్రగా, </div><div class='q'>అతని పళ్ళు పాలవలే తెల్లగా ఉంటాయి. </div><div class='q'> <span class="verse" id="V13">13&#160;</span>జెబూలూను సముద్రపు ఒడ్డున నివసిస్తాడు. </div><div class='p'>అతడు ఓడలకు రేవుగా ఉంటాడు. </div><div class='p'>అతని పొలిమేర సీదోను వరకూ ఉంటుంది. </div><div class='q'> <span class="verse" id="V14">14&#160;</span>ఇశ్శాఖారు రెండు దొడ్ల మధ్య పడుకున్న బలమైన గాడిద. </div><div class='q'> <span class="verse" id="V15">15&#160;</span>అతడు మంచి విశ్రాంతి స్థలాన్నీ రమ్యమైన భూమినీ చూశాడు. </div><div class='p'>బరువులు మోయడానికి భుజం వంచి చాకిరీ చేసే దాసుడయ్యాడు. </div><div class='q'> <span class="verse" id="V16">16&#160;</span>దాను ఇశ్రాయేలు గోత్రాల్లో ఒక గోత్రంగా </div><div class='q'>తన ప్రజలకు న్యాయం తీరుస్తాడు. </div><div class='q'> <span class="verse" id="V17">17&#160;</span>దాను, దారిలో పాము లాగా, గుర్రం మడిమె కరచి, </div><div class='q'>రౌతు వెనక్కి పడిపోయేలా చేసే కట్లపాముగా దారిలో ఉంటాడు. </div><div class='q'> <span class="verse" id="V18">18&#160;</span>యెహోవా, నీ రక్షణ కోసం కనిపెడుతున్నాను. </div><div class='q'> <span class="verse" id="V19">19&#160;</span>దోపిడీ గాళ్ళు గాదును కొడతారు. </div><div class='q'>అయితే, అతడు వాళ్ళ మడిమెను కొడతాడు. </div><div class='q'> <span class="verse" id="V20">20&#160;</span>ఆషేరు ఆహారం శ్రేష్ఠమైనది. </div><div class='q'>రాజులకు తగిన మధుర పదార్దాలు అతడు అందిస్తాడు. </div><div class='q'> <span class="verse" id="V21">21&#160;</span>నఫ్తాలి వదిలిపెట్టిన లేడి. </div><div class='q'>అతనికి అందమైన పిల్లలుంటారు. </div><div class='q'> <span class="verse" id="V22">22&#160;</span>యోసేపు ఫలించే కొమ్మ. ఊట దగ్గర పండ్లు కాసే పెద్ద కొమ్మ. </div><div class='q'>దాని కొమ్మలు గోడ మీదికి ఎక్కి వ్యాపిస్తాయి. </div><div class='q'> <span class="verse" id="V23">23&#160;</span>విలుకాళ్ళు అతనీపై దాడి చేస్తారు. </div><div class='q'>అతని మీద బాణాలు వేసి అతన్ని హింసిస్తారు. </div><div class='q'> <span class="verse" id="V24">24&#160;</span>అయితే, అతని విల్లు స్థిరంగా ఉంటుంది. </div><div class='q'>అతని చేతులు నైపుణ్యంతో ఉంటాయి. </div><div class='q'>ఎందుకంటే, ఇది యాకోబు పరాక్రమశాలి చేతుల వలన, </div><div class='q'>ఇశ్రాయేలు ఆధార శిల, కాపరి పేరున అయింది. </div><div class='q'> <span class="verse" id="V25">25&#160;</span>నీకు సహాయం చేసే నీ తండ్రి దేవుని వలన, </div><div class='q'>నిన్ను దీవించే సర్వశక్తుని వలన, నీకు పైనుండి వచ్చే దీవెనలు, </div><div class='q'>కింది అగాధపు దీవెనలు, స్తనాల, గర్భాల దీవెనలు వస్తాయి. </div><div class='q'> <span class="verse" id="V26">26&#160;</span>నీ తండ్రి దీవెనలు, పురాతన పర్వతాలంత ఘనంగా, </div><div class='q'>నిత్య గిరులంత ఉన్నతంగా ఉంటాయి. </div><div class='q'>అవి యోసేపు తల మీద ఉంటాయి. </div><div class='q'>తన సోదరుల్లో ఘనుడైన వాని నడినెత్తి మీద ఉంటాయి. </div><div class='q'> <span class="verse" id="V27">27&#160;</span>బెన్యామీను ఆకలిగొన్న తోడేలు. </div><div class='q'>అతడు ఉదయాన ఎరను మింగి, </div><div class='q'>దోచుకున్న దాన్ని, సాయంత్రం వేళ పంచుకుంటాడు.” </div><div class='s'>యాకోబు మరణం, సమాధి </div><div class='p'> <span class="verse" id="V28">28&#160;</span>ఇవన్నీ ఇశ్రాయేలు పన్నెండు గోత్రాలు. వారి తండ్రి వారిని దీవిస్తూ వారితో చెప్పింది యిదే. ఎవరి దీవెన వారికి తగినదే.  <span class="verse" id="V29">29&#160;</span>తరువాత అతడు వారికి ఆజ్ఞాపిస్తూ ఇలా అన్నాడు. “నేను నా పూర్వీకుల దగ్గరికి వెళ్ళబోతున్నాను.  <span class="verse" id="V30">30&#160;</span>హిత్తీయుడైన ఎఫ్రోను పొలంలోని గుహలో నా పూర్వీకుల దగ్గర నన్ను పాతిపెట్టండి. ఆ గుహ కనాను దేశంలోని మమ్రే దగ్గర ఉన్న మక్పేలా మైదానంలో ఉంది. అబ్రాహాము దానినీ ఆ పొలాన్నీ హిత్తీయుడైన ఎఫ్రోను దగ్గర శ్మశాన భూమి కోసం స్వాస్థ్యంగా కొన్నాడు. </div><div class='p'> <span class="verse" id="V31">31&#160;</span>అక్కడే వారు అబ్రాహామునూ అతని భార్య శారాను పాతిపెట్టారు. అక్కడే ఇస్సాకును అతని భార్య రిబ్కాను పాతి పెట్టారు. అక్కడే నేను లేయాను పాతిపెట్టాను.  <span class="verse" id="V32">32&#160;</span>ఆ పొలాన్నీ అందులోని గుహనూ హేతు కొడుకుల దగ్గర కొన్నారు” అన్నాడు.  <span class="verse" id="V33">33&#160;</span>యాకోబు తన కొడుకులకు ఆజ్ఞాపించడం ముగించి మంచం మీద తన కాళ్ళు ముడుచుకుని ప్రాణం విడిచి తన వారి దగ్గరికి చేరాడు. </div><ul class='tnav'>
<li><a href='index.htm'>ఆదికాండం</a></li>
<li><a href='GEN48.htm'>&lt;</a></li>
<li><a href='GEN.htm'>49</a></li>
<li><a href='GEN50.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
