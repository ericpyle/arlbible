<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 సామెతలు 23</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>సామెతలు</a></li>
<li><a href='PRO22.htm'>&lt;</a></li>
<li><a href='PRO.htm'>23</a></li>
<li><a href='PRO24.htm'>&gt;</a></li>
</ul>
<div class="main">
 
<div class='chapterlabel' id="V0"> 23</div><div class='p'> <span class="verse" id="V1">1&#160;</span>నీవు పరిపాలకునితో భోజనానికి కూర్చుంటే నీవెవరి సమక్షాన ఉన్నావో బాగా యోచించు. </div><div class='p'> <span class="verse" id="V2">2&#160;</span>నీవు తిండిపోతువైనట్టయితే నీ గొంతుకకు కత్తి పెట్టుకో. </div><div class='p'> <span class="verse" id="V3">3&#160;</span>అతని రుచికరమైన భోజన పదార్థాలను ఆశించకు. అవి మోసకరమైనవి. </div><div class='p'> <span class="verse" id="V4">4&#160;</span>ఐశ్వర్యవంతుడివి కావడానికి కాయకష్టం చేయకు. అలాటి ప్రయాస ఎప్పుడు చాలించుకోవాలో గ్రహించే జ్ఞానం నీకుండాలి. </div><div class='p'> <span class="verse" id="V5">5&#160;</span>డబ్బుపై నీవు దృష్టి నిలిపినంతలోనే అది మాయమౌతుంది. హటాత్తుగా అది రెక్కలు కట్టుకుని ఎగిరిపోతుంది. గరుడ పక్షి ఆకాశానికి ఎగిరిపోయినట్టు అది ఎగిరి పోతుంది. </div><div class='p'> <span class="verse" id="V6">6&#160;</span>దుష్టుని ఆహారం భుజించ వద్దు. అతడు నీవు తింటున్నదాన్ని అదే పనిగా చూస్తుంటాడు. వాడి రుచిగల పదార్థాలను ఆశించవద్దు. </div><div class='p'> <span class="verse" id="V7">7&#160;</span>ఇలాంటి వాడు లోలోపల ఖరీదు లెక్కలు వేసుకుంటూ ఉంటాడు. నీతో “తినండి, తాగండి” అంటూ ఉంటాడు గానీ అది హృదయపూర్వకంగా అనే మాట కాదు. </div><div class='p'> <span class="verse" id="V8">8&#160;</span>నీవు తిన్న కొద్ది ఆహారాన్ని కూడా కక్కి వేస్తావు. నీవు పలికిన యింపైన మాటలు అనవసరంగా మాట్లాడినట్టు అవుతుంది. </div><div class='p'> <span class="verse" id="V9">9&#160;</span>బుద్ధిహీనుడు వింటుండగా మాట్లాడ వద్దు. వాడు నీ మాటల్లోని జ్ఞానాన్ని తృణీకరిస్తాడు. </div><div class='p'> <span class="verse" id="V10">10&#160;</span>పురాతనమైన పొలిమేర రాతిని తీసివేయవద్దు. తల్లిదండ్రులు లేని వారి పొలంలోకి చొరబడవద్దు. </div><div class='p'> <span class="verse" id="V11">11&#160;</span>వారి విమోచకుడు బలవంతుడు. ఆయన వారి పక్షాన నీతో వ్యాజ్యెమాడుతాడు. </div><div class='p'> <span class="verse" id="V12">12&#160;</span>ఉపదేశంపై మనస్సు ఉంచు. జ్ఞానయుక్తమైన మాటలు ఆలకించు. </div><div class='p'> <span class="verse" id="V13">13&#160;</span>నీ పిల్లలను శిక్షించడం మానవద్దు. బెత్తంతో వాణ్ణి కొట్టినట్టయితే వాడు చావడు. </div><div class='p'> <span class="verse" id="V14">14&#160;</span>బెత్తంతో వాణ్ణి కొడితే పాతాళానికి పోకుండా వాడి ఆత్మను తప్పించిన వాడివౌతావు. </div><div class='p'> <span class="verse" id="V15">15&#160;</span>కుమారా, నీ హృదయానికి జ్ఞానం లభిస్తే నా హృదయం కూడా సంతోషిస్తుంది. </div><div class='p'> <span class="verse" id="V16">16&#160;</span>నీ పెదవులు యథార్థమైన మాటలు పలకడం విని నా అంతరంగం ఆనందిస్తుంది. </div><div class='p'> <span class="verse" id="V17">17&#160;</span>పాపులను చూసి నీ హృదయంలో మత్సరపడకు. నిత్యం యెహోవా పట్ల భయభక్తులు కలిగి యుండు. </div><div class='p'> <span class="verse" id="V18">18&#160;</span>నిశ్చయంగా భవిషత్తు అనేది ఉంది. నీ ఆశ భంగం కాదు. </div><div class='p'> <span class="verse" id="V19">19&#160;</span>కుమారా, నీవు విని జ్ఞానం తెచ్చుకో. నీ హృదయాన్ని యథార్థమైన త్రోవల్లో చక్కగా నడిపించుకో. </div><div class='p'> <span class="verse" id="V20">20&#160;</span>ద్రాక్షారసం తాగేవారితోనైనా మాంసం ఎక్కువగా తినే వారితోనైనా సహవాసం చేయకు. </div><div class='p'> <span class="verse" id="V21">21&#160;</span>తాగుబోతులు, తిండిబోతులు దరిద్రులౌతారు. నిద్రమత్తు చింపిరిగుడ్డలు ధరించడానికి దారి తీస్తుంది. </div><div class='p'> <span class="verse" id="V22">22&#160;</span>నీ కన్నతండ్రి ఉపదేశం అంగీకరించు. నీ తల్లి వృద్ధాప్యంలో ఆమెను నిర్లక్ష్యం చేయవద్దు. </div><div class='p'> <span class="verse" id="V23">23&#160;</span>సత్యాన్ని అమ్మివేయ వద్దు. దాన్ని కొని ఉంచుకో. జ్ఞానం, ఉపదేశం, వివేకం కొని ఉంచుకో. </div><div class='p'> <span class="verse" id="V24">24&#160;</span>ఉత్తముడి తండ్రికి అధిక సంతోషం కలుగుతుంది. జ్ఞానం గలవాణ్ణి కన్నవాడు వాడివల్ల ఆనందపడతాడు. </div><div class='p'> <span class="verse" id="V25">25&#160;</span>నీ తలిదండ్రులను సంతోషపెట్టాలి. నీ కన్న తల్లిని ఆనందపరచాలి. </div><div class='p'> <span class="verse" id="V26">26&#160;</span>కుమారా, నీ హృదయం నాకియ్యి. నా మార్గాలు నీ కన్నులకు ఇంపుగా ఉండాలి. </div><div class='p'> <span class="verse" id="V27">27&#160;</span>వేశ్య లోతైన గుంట. వేరొకడి భార్య యిరుకైన గుంట. </div><div class='p'> <span class="verse" id="V28">28&#160;</span>దోచుకొనేవాడు పొంచి ఉన్నట్టు అది పొంచి ఉంటుంది. అది చాలా మందిని విశ్వాస ఘాతకులుగా చేస్తుంది. </div><div class='p'> <span class="verse" id="V29">29&#160;</span>ఎవరికి హింస? ఎవరికి దుఃఖం? ఎవరికి జగడాలు? ఎవరికి ఫిర్యాదులు? ఎవరికి అనవసరమైన గాయాలు? ఎవరికి ఎరుపెక్కిన కళ్ళు? </div><div class='p'> <span class="verse" id="V30">30&#160;</span>ద్రాక్షారసంతో పొద్దుపుచ్చే వారికే గదా. కలిపిన ద్రాక్షారసం సేవించే వారికే గదా. </div><div class='p'> <span class="verse" id="V31">31&#160;</span>ద్రాక్షారసం ఎర్రగా గిన్నెలో తళతళలాడుతూ రుచిగా కడుపులోకి దిగిపోతూ ఉంటే దానివైపు చూడకు. </div><div class='p'> <span class="verse" id="V32">32&#160;</span>అది పాములాగా కాటేస్తుంది. కట్లపాములాగా కరుస్తుంది. </div><div class='p'> <span class="verse" id="V33">33&#160;</span>నీ కళ్ళకు విపరితమైనవి కనిపిస్తాయి. నీవు వెర్రిమాటలు పలుకుతావు. </div><div class='p'> <span class="verse" id="V34">34&#160;</span>నీవు నడిసముద్రంలో పడుకున్నవాడి లాగా ఉంటావు. ఓడ తెరచాప కొయ్య చివరన తల వాల్చుకున్నవాడి లాగా ఉంటావు. </div><div class='p'> <span class="verse" id="V35">35&#160;</span>“నన్ను కొట్టినా నాకు నొప్పి తెలియలేదు నామీద దెబ్బలు పడినా నాకేమీ అనిపించలేదు. నేనెప్పుడు నిద్ర లేస్తాను? మరికాస్త మద్యం తాగాలి” అని నీవనుకుంటావు. </div><ul class='tnav'>
<li><a href='index.htm'>సామెతలు</a></li>
<li><a href='PRO22.htm'>&lt;</a></li>
<li><a href='PRO.htm'>23</a></li>
<li><a href='PRO24.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
