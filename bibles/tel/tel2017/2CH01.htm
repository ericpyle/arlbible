<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 2 దినవృత్తాంతాలు 1</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 దినవృత్తాంతాలు</a></li>
<li><a href='1CH29.htm'>&lt;</a></li>
<li><a href='2CH.htm'>1</a></li>
<li><a href='2CH02.htm'>&gt;</a></li>
</ul>
<div class="main">
<div class='mt'>2 దినవృత్తాంతాలు </div><div class='is'>గ్రంథకర్త </div><div class='ip'>యూదుల సంప్రదాయం ప్రకారం ఈ పుస్తకం రాసినది ఎజ్రా శాస్త్రి. ఇది సోలొమోను పరిపాలన వర్ణనతో ఆరంభం అవుతుంది. సోలొమోను మరణం తరువాత రాజ్యం రెండుగా చీలింది. ఇది 1 దినవృత్తాంత గ్రంథానికి జోడుగ్రంథం. సోలొమోను పాలన నుండి బబులోను చెర కాలం దాకా హెబ్రీ ప్రజల చరిత్రను ఇది ఆవిష్కరిస్తున్నది. </div><div class='is'>రచనా కాలం, ప్రదేశం </div><div class='ip'>సూమారు క్రీ. పూ. 450 - 425 </div><div class='ip'>దినవృతాంత గ్రంథాల రచన కాలాన్ని నిర్ణయించడం దుర్లభం. అయితే ఇశ్రాయేలు బబులోను చెరనుండి తిరిగి వచ్చాక గ్రంథరచన జరిగిందనేది స్పష్టం. </div><div class='is'>స్వీకర్త </div><div class='ip'>ప్రాచీన యూదా ప్రజలు, బైబిలు చదివేవారంతా. </div><div class='is'>ప్రయోజనం </div><div class='ip'>2 దినవృత్తాంతాలు గ్రంథంలో స్థూలంగా 2 సమూయేలు, 2 రాజులు గ్రంథాల్లోని చరిత్రే ఉంటుంది. అయితే ఈ గ్రంథం ఆ కాలం నాటి యాజక వ్యవహారాలను ప్రత్యేకంగా పేర్కొంటున్నది. జాతి యొక్క మత చరిత్రను అంచనా వేయడం దీని ప్రత్యేకత. </div><div class='is'>ముఖ్యాంశం </div><div class='ip'>ఇశ్రాయేలు ఆధ్యాత్మిక వారసత్వం. </div><div class='iot'>విభాగాలు </div><div class='io'>1. సొలొమోను పాలన క్రింద ఇశ్రాయేలు — 1:1-9:31 </div><div class='io'>2. రెహబాము నుండి ఆహాజు వరకు — 10:1-28:27 </div><div class='io'>3. హిజ్కియా నుండి యూదా రాజ్య అంతం వరకు — 29:1-36:23  
</div><div class='chapterlabel' id="V0"> 1</div><div class='s'>జ్ఞనం కోసం సొలొమోను దేవునికి ప్రార్థన </div><div class='r'><a href='2CH01.htm#V1'>1:2-13</a>; <a href='1KI03.htm#V1'>1రాజులు 3:4-15</a> </div><div class='r'><a href='2CH01.htm#V1'>1:14-17</a>; <a href='1KI10.htm#V1'>1రాజులు 10:26-29</a>; <a href='2CH09.htm#V1'>2దిన 9:25-28</a> </div><div class='p'> <span class="verse" id="V1">1&#160;</span>దావీదు కుమారుడు సొలొమోను తన పరిపాలనలో చక్కగా స్థిరపడ్డాడు. అతని దేవుడు యెహోవా అతనికి తోడుగా ఉండి అతణ్ణి చాలా శక్తిశాలిగా చేశాడు. </div><div class='p'> <span class="verse" id="V2">2&#160;</span>సొలొమోను దాని గురించి ఇశ్రాయేలీయులందరికీ అంటే సహస్రాధిపతులతో శతాధిపతులతో న్యాయాధిపతులతో ఇశ్రాయేలీయుల పూర్వీకుల కుటుంబాల పెద్దలతో మాట్లాడాడు.  <span class="verse" id="V3">3&#160;</span>అప్పుడు వారంతా సొలొమోనుతో కలసి గిబియోనులో ఉన్న బలిపీఠం దగ్గరికి వెళ్ళారు. యెహోవా సేవకుడు మోషే అరణ్యంలో చేయించిన దేవుని ప్రత్యక్ష గుడారం గిబియోనులో ఉంది. </div><div class='p'> <span class="verse" id="V4">4&#160;</span>దావీదు రాజుగా ఉన్నప్పుడు అతడు దేవుని మందసాన్ని కిర్యత్యారీము నుండి తెప్పించి యెరూషలేములో తాను సిద్ధం చేసిన చోట గుడారం వేసి అక్కడ ఉంచాడు.  <span class="verse" id="V5">5&#160;</span>అక్కడ యెహోవా నివాసస్థలం ముందు హూరు మనవడు ఊరీ కొడుకు బెసలేలు చేసిన ఇత్తడి బలిపీఠం ఉంది. సొలొమోను, సమాజం వారంతా దాని దగ్గర విచారణ చేశారు.  <span class="verse" id="V6">6&#160;</span>సొలొమోను ప్రత్యక్ష గుడారం దగ్గర యెహోవా సన్నిధి లోని ఇత్తడి బలిపీఠం దగ్గరకి వెళ్లి దాని మీద వెయ్యి దహనబలులు అర్పించాడు. </div><div class='p'> <span class="verse" id="V7">7&#160;</span>ఆ రాత్రి దేవుడు సొలొమోనుకు ప్రత్యక్షమయ్యాడు. “నేను నీకు ఏమి ఇవ్వాలో అడుగు” అన్నాడు. </div><div class='p'> <span class="verse" id="V8">8&#160;</span>సొలొమోను దేవునితో ఇలా మనవి చేశాడు. “నీవు నా తండ్రి దావీదు మీద ఎంతో నిబంధన కృప చూపించి అతని స్థానంలో నన్ను రాజుగా నియమించావు.  <span class="verse" id="V9">9&#160;</span>కాబట్టి యెహోవా దేవా, నీవు నా తండ్రి దావీదుకు చేసిన వాగ్దానాన్ని నెరవేర్చు. నేల ధూళి వలే ఉన్న విస్తారమైన ప్రజలకు నీవు నన్ను రాజును చేశావు.  <span class="verse" id="V10">10&#160;</span>ఇంత గొప్ప జన సమూహానికి న్యాయం తీర్చే శక్తి ఎవరికుంది? నేను ఈ ప్రజల మధ్య పనులు చక్కపెట్టడానికి సరిపడిన జ్ఞానమూ తెలివీ నాకు దయచెయ్యి.” </div><div class='p'> <span class="verse" id="V11">11&#160;</span>అందుకు దేవుడు సొలొమోనుతో ఇలా అన్నాడు. “నీవు ఈ విధంగా ఆలోచించి, ఐశ్వర్యాన్నీ ధనాన్నీ ఘనతనీ నీ శత్రువుల ప్రాణాన్నీ దీర్ఘాయుష్షునూ అడగకుండా, నేను ఎవరి మీదైతే నిన్ను రాజుగా నియమించానో ఆ నా ప్రజలకి న్యాయం తీర్చడానికి కావలసిన జ్ఞానాన్నీ తెలివినీ అడిగావు.  <span class="verse" id="V12">12&#160;</span>కాబట్టి జ్ఞానం, తెలివీ రెండూ నీకిస్తాను. అంతేగాక నీకు ముందు గానీ, నీ తరవాత గానీ వచ్చే రాజులకెవరికీ లేనంత ఐశ్వర్యాన్నీ ధనాన్నీ గొప్ప పేరునూ నీకిస్తాను.”  <span class="verse" id="V13">13&#160;</span>తరువాత సొలొమోను గిబియోనులో ఉన్న సమాజపు గుడారం ముందున్న బలిపీఠం దగ్గర నుంచి యెరూషలేముకు వచ్చి ఇశ్రాయేలీయులను పరిపాలించసాగాడు. </div><div class='p'> <span class="verse" id="V14">14&#160;</span>సొలొమోను, రథాలనూ గుర్రపు రౌతులనూ సమకూర్చుకున్నాడు. అతనికి 1, 400 రథాలుండేవి. 12,000 గుర్రపు రౌతులూ ఉండేవారు. వీటిలో కొన్నిటిని రథాలుండే పట్టణాల్లో, కొన్నిటిని తన దగ్గర ఉండటానికి యెరూషలేములో ఉంచాడు.  <span class="verse" id="V15">15&#160;</span>రాజు యెరూషలేములో వెండి బంగారాలను రాళ్ళ వలె విస్తారంగా, సరళ మాను కలపను కొండ ప్రాంతాల్లో దొరికే మేడిచెట్లంత విస్తారంగా పోగుచేశాడు. </div><div class='p'> <span class="verse" id="V16">16&#160;</span>సొలొమోను తన గుర్రాలను ఐగుప్తు నుండీ కవే ప్రాంతం నుండీ తెప్పించాడు. రాజు పంపిన వర్తకులు తగిన ధర చెల్లించి కవే ప్రాంతం నుండి వాటిని తెచ్చారు.  <span class="verse" id="V17">17&#160;</span>వారు ఐగుప్తు నుండి తెచ్చిన రథం ఒక్కదానికి 600 తులాల వెండినీ, గుర్రం ఒక్కదానికి 150 తులాల వెండినీ ధరగా చెల్లించారు. వారు వాటిని హిత్తీయులకూ, సిరియా రాజులకూ కూడా ఎగుమతి చేశారు. </div><ul class='tnav'>
<li><a href='index.htm'>2 దినవృత్తాంతాలు</a></li>
<li><a href='1CH29.htm'>&lt;</a></li>
<li><a href='2CH.htm'>1</a></li>
<li><a href='2CH02.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
