<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెషయా 3</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెషయా</a></li>
<li><a href='ISA02.htm'>&lt;</a></li>
<li><a href='ISA.htm'>3</a></li>
<li><a href='ISA04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>యెరూషలేము, యూదా పై యెహోవా న్యాయ తీర్పు </div><div class='q'> <span class="verse" id="V1">1&#160;</span>చూడండి, సేనలకు అధిపతి, ప్రభువూ అయిన యెహోవా యెరూషలేము నుంచి, యూదా నుంచి దాని పోషణ, దాని ఆధారం తీసివేయబోతున్నాడు. </div><div class='q'>దాని ఆహార సంబంధమైన ఆధారం, నీటి సరఫరా, </div><div class='q'> <span class="verse" id="V2">2&#160;</span>శూరులు, యోధులు, న్యాయాధిపతులు, ప్రవక్తలు, </div><div class='q'> <span class="verse" id="V3">3&#160;</span>సోదెగాళ్ళు, పెద్దలు, పంచ దశాధిపతులు, </div><div class='q'>ఘనత వహించిన వాళ్ళు, మంత్రులు, శిల్పశాస్త్రం తెలిసిన వాళ్ళు, </div><div class='q'>మాంత్రికులు, అందరినీ యెరూషలేములోనుంచీ, యూదా దేశంలో నుంచి, తీసివేయబోతున్నాడు. </div><div class='q'> <span class="verse" id="V4">4&#160;</span>“నేను పిల్లలను వాళ్లకు నాయకులుగా నియమిస్తాను. </div><div class='q'>పసివాళ్ళు వాళ్ళ మీద పెత్తనం చేస్తారు. </div><div class='q'> <span class="verse" id="V5">5&#160;</span>ప్రజల్లో ఒకడు మరొకణ్ణి అణిచివేస్తారు. </div><div class='q'>ప్రతి ఒక్కడూ తన పొరుగువాడి చేత అణిచివేతకు గురౌతాడు. </div><div class='q'>పెద్దవాడి మీద చిన్నవాడు, ఘనుని మీద నీచుడు గర్వించి సవాలు చేసి తిరస్కారంగా ఉంటారు. </div><div class='q'> <span class="verse" id="V6">6&#160;</span>ఒకడు తన తండ్రి ఇంట్లో తన సోదరుణ్ణి పట్టుకుని, </div><div class='q'>‘నీకు పైవస్త్రం ఉంది. నువ్వు మా మీద అధిపతిగా ఉండు. </div><div class='q'>ఈ పాడైపోయిన స్థలం నీ ఆధీనంలో ఉండనివ్వు’ అంటాడు. </div><div class='q'> <span class="verse" id="V7">7&#160;</span>అతడు ఆ రోజున కేక వేసి, </div><div class='q'>‘నేను సంరక్షణ కర్తగా ఉండను, </div><div class='q'>నాకు ఆహారం గాని, వస్త్రాలు గాని లేవు. </div><div class='q'>నన్ను ప్రజలకు అధిపతిగా నియమించవద్దు’ అంటాడు.” </div><div class='q'> <span class="verse" id="V8">8&#160;</span>తన మాటలు, చేతలు యెహోవాకు విరుద్ధంగా ఉన్నాయి గనుక యెరూషలేము పాడైపోయింది, </div><div class='q'>యూదా పతనమయ్యింది. </div><div class='q'> <span class="verse" id="V9">9&#160;</span>వాళ్ళ ముఖమే వాళ్లకు వ్యతిరేకంగా సాక్ష్యం ఇస్తూ ఉంది. </div><div class='q'>తమ పాపం దాచకుండా సొదొమవాళ్ళలాగా దాన్ని కనపరుస్తారు. </div><div class='q'>వాళ్లకు బాధ! వాళ్ళు తమకు తామే తమ మీదకి ఈ మహా విపత్తు తెచ్చుకున్నారు. </div><div class='q'> <span class="verse" id="V10">10&#160;</span>నీకు మేలు కలుగుతుందని నీతిమంతుడితో చెప్పు. </div><div class='q'>వాళ్ళు తమ క్రియల ఫలం అనుభవిస్తారు. </div><div class='q'> <span class="verse" id="V11">11&#160;</span>దుష్టుడికి బాధ! అతనికి కీడు జరుగుతుంది. </div><div class='q'>అతని చేతి పనుల ఫలం అతడు పొందుతాడు. </div><div class='q'> <span class="verse" id="V12">12&#160;</span>చిన్న పిల్లలు నా ప్రజలను హింసిస్తారు. </div><div class='q'>స్త్రీలు వాళ్ళ మీద ఏలుబడి చేస్తారు. </div><div class='q'>నా ప్రజలారా, మీ నాయకులు మిమ్మల్ని మీ మార్గంలో అయోమయం పాలుచేసి తప్పు దోవ పట్టిస్తారు. </div><div class='q'> <span class="verse" id="V13">13&#160;</span>తీర్పు తీర్చడానికి యెహోవా ఆవరణలో నిలిచి ఉన్నాడు. </div><div class='q'>తన ప్రజలకు తీర్పు తీర్చడానికి నిలబడి ఉన్నాడు. </div><div class='q'> <span class="verse" id="V14">14&#160;</span>యెహోవా తన ప్రజల పెద్దల మీద, </div><div class='q'>వాళ్ళ నాయకుల మీద తన తీర్పు ప్రకటిస్తాడు. </div><div class='q'>“మీరే ద్రాక్షతోటను తినేశారు. </div><div class='q'>మీరు దోచుకున్న పేదల సొమ్ము మీ ఇళ్ళల్లోనే ఉంది. </div><div class='q'> <span class="verse" id="V15">15&#160;</span>నా ప్రజలను నలగ్గొట్టి, వాళ్ళ ముఖాలు మీరెందుకు నేల రాస్తున్నారు?” </div><div class='q'>అని ప్రభువూ, సేనలకు అధిపతీ అయిన యెహోవా అంటున్నాడు. </div><div class='q'> <span class="verse" id="V16">16&#160;</span>యెహోవా చెప్పేదేమంటే, సీయోను కుమార్తెలు పోగరుబోతులు. </div><div class='q'>మెడ చాచి నడుస్తూ, ఓర చూపులు చూస్తూ, </div><div class='q'>కులుకుతో నడుస్తూ, తమ కాళ్ల గజ్జెలు మోగిస్తున్నారు. </div><div class='q'> <span class="verse" id="V17">17&#160;</span>కాబట్టి ప్రభువు సీయోను కుమార్తెల తలల మీద గజ్జి పుండ్లు పుట్టిస్తాడు. </div><div class='q'>వాళ్ళ తలలు యెహోవా బోడి తలలుగా చేస్తాడు. </div><div class='q'> <span class="verse" id="V18">18&#160;</span>ఆ రోజున ప్రభువు వాళ్ళ కాళ్ళ గజ్జెలు, శిరోభూషణాలూ, చంద్రవంక నాగరాలూ, </div><div class='q'> <span class="verse" id="V19">19&#160;</span>చెవిపోగులూ, కడియాలూ, మేలి ముసుగులూ, </div><div class='q'> <span class="verse" id="V20">20&#160;</span>తలకు కట్టుకునే పాగాలూ, కాళ్ల గొలుసులూ, ఒడ్డాణాలూ, </div><div class='q'>పరిమళ ద్రవ్యపు భరిణెలూ, </div><div class='q'> <span class="verse" id="V21">21&#160;</span>తాయెత్తులు, ఉంగరాలు, ముక్కు కమ్మలు, </div><div class='q'> <span class="verse" id="V22">22&#160;</span>ఉత్సవ వస్త్రాలూ, ఉత్తరీయాలూ, పైటలూ, సంచులూ, </div><div class='q'> <span class="verse" id="V23">23&#160;</span>చేతి అద్దాలు, సన్ననారతో నేసిన జలతారు ముసుగులు, </div><div class='q'>పాగాలు, శాలువాలు తీసేస్తాడు. </div><div class='q'> <span class="verse" id="V24">24&#160;</span>అప్పుడు పరిమళ ద్రవ్యానికి బదులుగా దుర్గంధం, </div><div class='q'>నడికట్టుకు బదులుగా తాడూ, </div><div class='q'>అల్లిన జడకు బదులుగా బోడి తల, </div><div class='q'>ప్రశస్థమైన పైటకు బదులు గోనెపట్టా, </div><div class='q'>అందానికి బదులు వాత ఉంటాయి. </div><div class='q'> <span class="verse" id="V25">25&#160;</span>మనుషులు కత్తివాత కూలి పోతారు. </div><div class='q'>యుద్ధంలో నీ శూరులు పడిపోతారు. </div><div class='q'> <span class="verse" id="V26">26&#160;</span>యెరూషలేము గుమ్మాలు శోకించి దుఃఖిస్తాయి. ఆమె ఒంటరిదై నేల మీద కూర్చుంటుంది. </div><ul class='tnav'>
<li><a href='index.htm'>యెషయా</a></li>
<li><a href='ISA02.htm'>&lt;</a></li>
<li><a href='ISA.htm'>3</a></li>
<li><a href='ISA04.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
