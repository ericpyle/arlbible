<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 ద్వితీయోపదేశ కాండము 14</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>ద్వితీయోపదేశ కాండము</a></li>
<li><a href='DEU13.htm'>&lt;</a></li>
<li><a href='DEU.htm'>14</a></li>
<li><a href='DEU15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>పవిత్రమైనవి, హేయమైనవి </div><div class='p'> <span class="verse" id="V1">1&#160;</span>“మీరు మీ యెహోవా దేవుని ప్రజలు కాబట్టి ఎవరైనా చనిపోతే మిమ్మల్ని మీరు కోసుకోవడం, మీ ముఖంలో ఏ భాగాన్నైనా గొరుక్కోవడం చేయకూడదు.  <span class="verse" id="V2">2&#160;</span>ఎందుకంటే మీ దేవుడైన యెహోవాకు మీరు ప్రతిష్టితమైన ప్రజలు. భూమి మీద ఉన్న అన్ని జాతుల ప్రజల నుండి ప్రత్యేకంగా తన స్వంత ప్రజలుగా యెహోవా మిమ్మల్ని ఏర్పాటు చేసుకున్నాడు. </div><div class='p'> <span class="verse" id="V3">3&#160;</span>మీరు హేయమైనది ఏదీ తినకూడదు. మీరు ఈ జంతువులను తినవచ్చు.  <span class="verse" id="V4">4&#160;</span>ఎద్దు, గొర్రె, మేక.  <span class="verse" id="V5">5&#160;</span>దుప్పి, ఎర్ర చిన్న జింక, దుప్పి, కారు మేక, కారు జింక, లేడి, కొండ గొర్రె.  <span class="verse" id="V6">6&#160;</span>జంతువుల్లో రెండు డెక్కలు ఉండి నెమరు వేసే వాటిని తినవచ్చు.  <span class="verse" id="V7">7&#160;</span>నెమరు వేసేవైనా రెండు డెక్కలు గలదైనా నెమరు వేసి ఒక్కటే డెక్క కలిగిన ఒంటె, కుందేలు, పొట్టి కుందేలు అనే జంతువులను తినకూడదు. అవి మీకు నిషిద్ధం.  <span class="verse" id="V8">8&#160;</span>అలాగే పంది రెండు డెక్కలు కలిగినదైనా నెమరు వేయదు కాబట్టి అది మీకు నిషిద్ధం. వాటి మాంసం తినకూడదు, వాటి శవాలను తాకకూడదు. </div><div class='p'> <span class="verse" id="V9">9&#160;</span>నీటిలో నివసించే వాటిలో రెక్కలు, పొలుసులు గలవాటినన్నిటినీ తినవచ్చు.  <span class="verse" id="V10">10&#160;</span>రెక్కలు, పొలుసులు లేని దాన్ని మీరు తినకూడదు. అది మీకు నిషిద్ధం. </div><div class='p'> <span class="verse" id="V11">11&#160;</span>పవిత్రమైన ప్రతి పక్షినీ మీరు తినవచ్చు.  <span class="verse" id="V12">12&#160;</span>మీరు తినరాని పక్షులు ఏవంటే, పక్షిరాజు, రాబందు, గద్ద.  <span class="verse" id="V13">13&#160;</span>ఎర్ర గద్ద, నల్ల గద్ద, డేగ.  <span class="verse" id="V14">14&#160;</span>అన్ని రకాల కాకులు.  <span class="verse" id="V15">15&#160;</span>నిప్పు కోడి, నిశి డేగ, అన్ని రకాల డేగలు.  <span class="verse" id="V16">16&#160;</span>చిన్న గుడ్లగూబ, పెద్ద గుడ్లగూబ, తీతువు పిట్ట,  <span class="verse" id="V17">17&#160;</span>గూడబాతు, బోడి రాబందు, గండ భేరుండం.  <span class="verse" id="V18">18&#160;</span>కొంగ, అన్ని రకాల బకాలు, కూకుడు గువ్వ, గబ్బిలం.  <span class="verse" id="V19">19&#160;</span>ఎగిరే ప్రతి పురుగూ మీకు నిషిద్ధం. వాటిని తినకూడదు.  <span class="verse" id="V20">20&#160;</span>ఎగిరే పవిత్రమైన ప్రతి దాన్నీ తినవచ్చు. </div><div class='p'> <span class="verse" id="V21">21&#160;</span>దానికదే చచ్చిన దాన్ని మీరు తినకూడదు. అయితే దాన్ని మీ ఇంటి ఆవరణంలో ఉన్న పరదేశికి తినడానికి ఇయ్యవచ్చు. లేక అన్యునికి దాన్ని అమ్మవచ్చు. ఎందుకంటే మీ దేవుడైన యెహోవాకు మీరు ప్రతిష్ఠితమైన ప్రజలు. మేకపిల్లను దాని తల్లి పాలతో కలిపి వండకూడదు. </div><div class='s'>దశమ భాగాలు </div><div class='p'> <span class="verse" id="V22">22&#160;</span>ప్రతి సంవత్సరం, మీ విత్తనాల పంటలో దశమ భాగాన్ని తప్పనిసరిగా వేరు చెయ్యాలి.  <span class="verse" id="V23">23&#160;</span>మీ జీవితమంతటిలో మీ దేవుడైన యెహోవాను మీరు గౌరవించాలంటే ఆయన తన నామానికి నివాస స్థానంగా ఏర్పాటు చేసుకొన్న స్థలంలో, ఆయన సన్నిధిలో మీ పంటలో, ద్రాక్షారసంలో, నూనెలో పదో పంతును, మీ పశువుల్లో గొర్రెల్లో మేకల్లో తొలిచూలు వాటిని తినాలి. </div><div class='p'> <span class="verse" id="V24">24&#160;</span>యెహోవా తన సన్నిధి కోసం ఏర్పాటు చేసుకున్న స్థలం దూరంగా ఉంటే, మీరు వాటిని మోయలేరు కాబట్టి మీ దేవుడైన యెహోవా మిమ్మల్ని ఆశీర్వదించినప్పుడు,  <span class="verse" id="V25">25&#160;</span>వాటిని వెండిగా మార్చి దాన్ని తీసుకుని మీ యెహోవా దేవుడు ఏర్పాటు చేసుకున్న స్థలానికి వెళ్లి,  <span class="verse" id="V26">26&#160;</span>ఎద్దులు, గొర్రెలు, ద్రాక్షారసం, మద్యం, వీటిలో మీరు కోరిన దానికి ఆ వెండిని ఇచ్చి, అక్కడ మీ దేవుడు యెహోవా సన్నిధిలో భోజనం చేసి, మీరు, మీ ఇంటివారు, మీ ఇంట్లో ఉండే లేవీయులు సంతోషించాలి.  <span class="verse" id="V27">27&#160;</span>లేవీయులను విడిచిపెట్టకూడదు. ఎందుకంటే మీ మధ్యలో వారికి వంతు గాని, స్వాస్థ్యం గాని లేదు. </div><div class='p'> <span class="verse" id="V28">28&#160;</span>మీ దేవుడు యెహోవా మీరు చేసే పని అంతటిలో మిమ్మల్ని ఆశీర్వదించేలా మూడు సంవత్సరాల కొకసారి, ఆ సంవత్సరం మీకు కలిగిన పంటలో పదో వంతుని బయటికి తెచ్చి మీ ఇంట్లో ఉంచాలి.  <span class="verse" id="V29">29&#160;</span>అప్పుడు మీ మధ్యలో వంతు గాని, స్వాస్థ్యం గాని లేని లేవీయులు, మీ ఇంట్లో ఉన్న పరదేశులు, అనాథలు, విధవరాళ్ళు వచ్చి భోజనం చేసి తృప్తి పొందుతారు.” </div><ul class='tnav'>
<li><a href='index.htm'>ద్వితీయోపదేశ కాండము</a></li>
<li><a href='DEU13.htm'>&lt;</a></li>
<li><a href='DEU.htm'>14</a></li>
<li><a href='DEU15.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
