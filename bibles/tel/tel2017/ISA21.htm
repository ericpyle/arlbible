<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 యెషయా 21</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>యెషయా</a></li>
<li><a href='ISA20.htm'>&lt;</a></li>
<li><a href='ISA.htm'>21</a></li>
<li><a href='ISA22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>బబులోను గురించిన ప్రకటన </div><div class='q'> <span class="verse" id="V1">1&#160;</span>సముద్రతీరాన ఉన్న ఎడారిని గురించిన దైవ ప్రకటన. </div><div class='q'>“దక్షిణ దేశం నుండి తుఫాను గాలులు వీస్తున్నట్టు, </div><div class='q'>ఒక భయంకరమైన దేశం నుండి అరణ్యాన్ని దాటుకుంటూ ఆ విపత్తు వస్తూ ఉంది. </div><div class='q'> <span class="verse" id="V2">2&#160;</span>దుస్థితిని తెలియ జేసే ఒక దర్శనం నాకు కలిగింది. </div><div class='q'>మోసగాడు మోసాలు చేస్తాడు. నాశనం చేసేవాడు నాశనం చేస్తాడు. </div><div class='q'>ఏలాము దేశమా, వెళ్ళి దాడి చెయ్యి, మాదియా దేశమా ముట్టడి వెయ్యి. </div><div class='q'>నేను ఆమె మూలుగులను ఆపివేస్తాను. </div><div class='q'> <span class="verse" id="V3">3&#160;</span>కాబట్టి నా నడుముకు విపరీతమైన నొప్పి కలిగింది. ప్రసవ వేదన పడే స్త్రీకి కలిగిన నొప్పుల్లాంటివే నాకూ కలిగాయి. </div><div class='q'>నేను విన్న దాన్ని బట్టి కుంగిపోయాను. చూసిన దాన్ని బట్టి నాకు బాధ కలుగుతున్నది. </div><div class='q'> <span class="verse" id="V4">4&#160;</span>నా గుండె కొట్టుకునే వేగం పెరిగింది. భయంతో నాకు జలదరింపు కలిగింది. </div><div class='q'>నేను ఆశతో ఎదురు చూసిన రాత్రి నాకు భయంతో వణుకు పుట్టింది. </div><div class='q'> <span class="verse" id="V5">5&#160;</span>వాళ్ళు భోజనం బల్ల సిద్ధం చేస్తారు. తివాచీలు పరుస్తారు. అన్నం తిని, తాగుతారు. </div><div class='q'>అధిపతులారా, లేవండి. డాళ్ళకి నూనె రాయండి. </div><div class='q'> <span class="verse" id="V6">6&#160;</span>ఎందుకంటే ప్రభువు నాకు చెప్పిన మాట ఇది. </div><div class='q'>వెళ్ళు. ఒక కాపలా వాణ్ణి నియమించు. తాను చూస్తున్న దాని గూర్చి అతడు సమాచారం ఇవ్వాలి. </div><div class='q'> <span class="verse" id="V7">7&#160;</span>అతడు ఒక రథాన్ని చూసినప్పుడు, జంట రౌతులు గుర్రాలపై రావడం చూసినప్పుడు, </div><div class='q'>గాడిదలనూ, ఒంటెలనూ ఎక్కి వాళ్ళు రావడం చూసినప్పుడు అతడు మనస్సు పెట్టి అప్రమత్తంగా ఉండాలి.” </div><div class='q'> <span class="verse" id="V8">8&#160;</span>ఆ కాపలా వాడు ఇలా అరుస్తాడు. “నా ప్రభూ, ఈ పహారా స్తంభంపై ప్రతి రోజూ, రోజంతా నిలబడి ఉన్నాను. రాత్రంతా నేను కాపలా కాస్తూనే ఉన్నాను.” </div><div class='q'> <span class="verse" id="V9">9&#160;</span>చూడండి, రథాన్ని తోలుకుంటూ ఒక వ్యక్తి గుర్రాలెక్కి వస్తున్న రౌతులతో వస్తున్నాడు. వాళ్ళు జంటలుగా ఒక దళంగా వస్తున్నారు. అతడు పిలిచి ఇలా చెప్పాడు. “బబులోను కూలి పోయింది. నిజంగానే కూలిపోయింది. దాని చెక్కిన దేవుళ్ళ బొమ్మలన్నీ విరిగి నేలకూలాయి.” </div><div class='q'> <span class="verse" id="V10">10&#160;</span>నేను నూర్చిన నా ధాన్యమా, నేను చెరిగిన వాళ్ళు, నా కళ్ళంలో నూర్చిన పిల్లలు, ఇశ్రాయేలు దేవుడు, సేనలకు అధిపతి అయిన యెహోవా దగ్గర నేను విన్నది నీకు తెలియజేశాను. </div><div class='s'>అరేబియాను గురించిన ప్రకటన </div><div class='q'> <span class="verse" id="V11">11&#160;</span>దూమా<a href="#FN1" class="notemark">*<span class="popup"> దూమా ఎదోముకు మరో పేరు, దూమా అర్ధం నిశబ్దం</span></a> గూర్చిన ఒక దైవ ప్రకటన. శేయీరు<a href="#FN2" class="notemark">†<span class="popup"> శేయీరు ఎదోము</span></a>లో నుండి ఒకడు నన్ను అడుగుతున్నాడు. “కావలివాడా, రాత్రి ఇంకా ఎంత మిగిలి ఉంది? కావలివాడా, రాత్రి ఇంకా ఎంత మిగిలి ఉంది?” </div><div class='q'> <span class="verse" id="V12">12&#160;</span>అప్పుడు కావలివాడు “ఉదయం వస్తుంది, రాత్రి కూడా వస్తుంది. మీరు అడగాలనుకుంటే అడగండి. మళ్ళీ తిరిగి రండి” అంటున్నాడు. </div><div class='q'> <span class="verse" id="V13">13&#160;</span>అరేబియాను గూర్చిన ఒక దైవ ప్రకటన. దెదాను సంచార వర్తకులు, మీరు అరేబియా ఎడారిలో రాత్రి గడపాలి. </div><div class='q'> <span class="verse" id="V14">14&#160;</span>తేమా దేశ వాసులారా, దాహంతో ఉన్న వారి కోసం నీళ్ళు తీసుకుని రండి. దేశ దిమ్మరుల ఎదురుగా ఆహారం తీసుకు రండి. </div><div class='q'> <span class="verse" id="V15">15&#160;</span>ఎందుకంటే వాళ్ళు కత్తినుండి తప్పించుకుని పారిపోతున్నారు. దూసిన కత్తి నుండీ, ఎక్కు పెట్టిన విల్లు నుండీ, యుద్ధ భయం వల్లా పారిపోతున్నారు. </div><div class='q'> <span class="verse" id="V16">16&#160;</span>ఎందుకంటే ప్రభువు నాకిలా చెప్పాడు. “మరో సంవత్సరంలోగా కూలి వాళ్ళని ఒక సంవత్సరానికి పెట్టుకున్నట్టుగా కేదారు ప్రభావం అంతా నశించిపోతుంది. </div><div class='q'> <span class="verse" id="V17">17&#160;</span>కేదారు ప్రజల్లో కొద్దిమంది విలుకాళ్ళూ, శూరులూ మిగిలిపోతారు.” ఎందుకంటే ఇశ్రాయేలు ప్రజల దేవుడైన యెహోవా చెప్తున్న మాట ఇది. </div><ul class='tnav'>
<li><a href='index.htm'>యెషయా</a></li>
<li><a href='ISA20.htm'>&lt;</a></li>
<li><a href='ISA.htm'>21</a></li>
<li><a href='ISA22.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V11">21:11</a>
 <span class="fq">దూమా </span><span class="ft">ఎదోముకు మరో పేరు, దూమా అర్ధం నిశబ్దం</span></p>
<p class="f" id="FN2"><span class="notemark">†</span><a class="notebackref" href="#V11">21:11</a>
 <span class="fq">శేయీరు </span><span class="ft">ఎదోము</span></p>

<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
