<!DOCTYPE html>
<html lang="te">
<head>
<meta charset="UTF-8" />
<link rel="stylesheet" href="akshar.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>ఇండియన్ రివైజ్డ్ వెర్షన్ (IRV) - తెలుగు -2019 మార్కు రాసిన సువార్త 5</title>
<meta name="keywords" content="ఇండియన్ రివైజ్డ్ వెర్షన్ (IRV) - తెలుగు -2019, tel, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>మార్కు రాసిన సువార్త</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>గదరా ప్రదేశంలో ఉన్మాది </div><div class='r'><a href='MAT08.htm#V1'>మత్తయి 8:28-34</a>; <a href='LUK08.htm#V1'>లూకా 8:26-37</a> </div><div class='p'> <span class="verse" id="V1">1&#160;</span>వారు సముద్రం దాటి అవతలి ఒడ్డున ఉన్న గెరాసేను ప్రాంతానికి వెళ్ళారు.  <span class="verse" id="V2">2&#160;</span>యేసు పడవ దిగగానే దయ్యం పట్టిన వాడొకడు స్మశానం నుండి ఆయన దగ్గరికి వచ్చాడు.  <span class="verse" id="V3">3&#160;</span>వాడు స్మశానంలోనే నివసించేవాడు. ఇనప గొలుసులతో సైతం వాణ్ణి ఎవ్వరూ కట్టెయ్యలేకపోయారు.  <span class="verse" id="V4">4&#160;</span>వాడి చేతులు, కాళ్ళు ఎన్నిసార్లు గొలుసులతో సంకెళ్ళతో కట్టినా ఆ సంకెళ్ళను తెంపి, కట్లను చిందరవందర చేసే వాడు. వాణ్ణి అదుపు చేసే శక్తి ఎవరికీ లేదు.  <span class="verse" id="V5">5&#160;</span>వాడు స్మశానంలో, కొండల మీదా రేయింబవళ్ళు తిరుగుతూ పెద్దగా కేకలు పెడుతూ తన శరీరాన్ని గాయపరచుకొనేవాడు. </div><div class='p'> <span class="verse" id="V6">6&#160;</span>వాడు యేసును దూరం నుండి చూసి పరుగెత్తుకు వచ్చి ఆయన ముందు మోకరించి నమస్కారం చేశాడు.  <span class="verse" id="V7">7&#160;</span>“యేసూ, మహోన్నత దేవుని కుమారా! నాతో నీకేం పని? దేవుని పేరిట నిన్ను బతిమాలుతున్నాను, నన్ను బాధ పెట్టవద్దు!” అని అన్నాడు.  <span class="verse" id="V8">8&#160;</span>ఎందుకంటే యేసు అతనితో, <span class='wj'>“అపవిత్రాత్మా! ఈ మనిషిని వదలి బయటకు రా!”</span> అని అన్నాడు. </div><div class='p'> <span class="verse" id="V9">9&#160;</span>ఆయన, <span class='wj'>“నీ పేరేమిటి?”</span> అని అతణ్ణి అడిగాడు. “నా పేరు సేన, మేము చాలా మందిమి,” అని అతడు సమాధానం చెప్పాడు.  <span class="verse" id="V10">10&#160;</span>అతడు ఆ ప్రాంతం నుండి వాటిని పంపివేయవద్దని ఎంతో బతిమాలాడు.  <span class="verse" id="V11">11&#160;</span>ఆ కొండ పక్కన పెద్ద పందుల గుంపు మేస్తూ ఉంది. </div><div class='p'> <span class="verse" id="V12">12&#160;</span>ఆ దయ్యాలు యేసుతో, “మమ్మల్ని ఆ పందుల గుంపులో చొరబడడానికి అనుమతి ఇవ్వు” అని వేడుకున్నాయి.  <span class="verse" id="V13">13&#160;</span>యేసు వాటికి అనుమతి ఇచ్చాడు. దయ్యాలు అతణ్ణి వదిలి ఆ పందుల్లోకి చొరబడ్డాయి. ఆ మందలో సుమారు రెండు వేల పందులు ఉన్నాయి. అవి వాలుగా ఉన్న కొండమీద నుండి వేగంగా పరుగెత్తి సముద్రంలో పడి మునిగి చచ్చాయి. </div><div class='p'> <span class="verse" id="V14">14&#160;</span>ఆ పందులు మేపేవారు పారిపోయి పట్టణంలో, పల్లెప్రాంతాల్లో ఈ సంగతి చెప్పారు. ప్రజలు జరిగినదాన్ని చూడాలని వచ్చారు.  <span class="verse" id="V15">15&#160;</span>వారు యేసు దగ్గరికి వచ్చినప్పుడు దయ్యాల సేన పట్టిన వాడు బట్టలు వేసుకుని బుద్ధిగా కూర్చుని ఉండడం గమనించారు. వారికి భయం వేసింది.  <span class="verse" id="V16">16&#160;</span>అదంతా స్వయంగా చూసినవారు, దయ్యాలు పట్టిన వాడికి జరిగిన దాన్ని గురించి, పందుల గురించి అందరికీ చెప్పారు.  <span class="verse" id="V17">17&#160;</span>వారు యేసును తమ ప్రాంతం విడిచి వెళ్ళమని వేడుకున్నారు. </div><div class='p'> <span class="verse" id="V18">18&#160;</span>యేసు పడవ ఎక్కుతూ ఉండగా దయ్యాలు పట్టినవాడు వచ్చి తనను కూడా వెంట రానిమ్మని బతిమాలాడు.  <span class="verse" id="V19">19&#160;</span>కాని యేసు దానికి అంగీకరించకుండా అతనితో, <span class='wj'>“నువ్వు ఇంటికి తిరిగి వెళ్ళి ప్రభువు నీకు చేసినదాని గురించీ నీపై చూపిన దయ గురించీ నీ వారికి చెప్పు”</span> అని అన్నాడు.  <span class="verse" id="V20">20&#160;</span>అతడు వెళ్ళి, యేసు తనకు చేసిన గొప్ప కార్యం గురించి దెకపొలి ప్రాంతంలో ప్రకటించాడు. అందరికీ ఎంతో ఆశ్చర్యం కలిగింది. </div><div class='s'>రక్త స్రావం గల స్త్రీకి స్వస్థత, యాయీరు కుమార్తెకు ప్రాణ దానం </div><div class='r'><a href='MAT09.htm#V1'>మత్తయి 9:18-26</a>; <a href='LUK08.htm#V1'>లూకా 8:41-56</a> </div><div class='p'> <span class="verse" id="V21">21&#160;</span>యేసు పడవ ఎక్కి సముద్రం అవతలి ఒడ్డుకు చేరుకున్నాడు. ఆయన సముద్రం ఒడ్డున ఉండగానే పెద్ద జనసమూహం ఆయన దగ్గర చేరింది.  <span class="verse" id="V22">22&#160;</span>అప్పుడు యూదుల సమాజ మందిరం అధికారి ఒకడు వచ్చి యేసు పాదాల దగ్గర పడి  <span class="verse" id="V23">23&#160;</span>“నా కూతురు చావు బతుకుల్లో ఉంది. దయచేసి నీవు వచ్చి నీ చేతులు ఆమె మీద ఉంచు. ఆమె బాగుపడి బతుకుతుంది” అని దీనంగా వేడుకున్నాడు.  <span class="verse" id="V24">24&#160;</span>యేసు అతని వెంట వెళ్ళాడు. పెద్ద జనసమూహం ఆయన మీద పడుతూ ఆయన వెంట వెళ్ళింది. </div><div class='p'> <span class="verse" id="V25">25&#160;</span>పన్నెండు సంవత్సరాల నుండి రక్తస్రావ రోగంతో ఉన్న ఒక స్త్రీ ఆ సమూహంలో ఉంది.  <span class="verse" id="V26">26&#160;</span>ఆమె చాలామంది వైద్యుల దగ్గరికి వెళ్ళింది. కాని, ఆమె బాధ తగ్గలేదు. తన డబ్బంతా ఖర్చు చేసింది. అయినా జబ్బు నయం కావడానికి బదులు ఆమె పరిస్థితి ఇంకా క్షీణించింది.  <span class="verse" id="V27">27&#160;</span>యేసు బాగు చేస్తాడని విని, సమూహంలో నుండి యేసు వెనుకగా వచ్చింది.  <span class="verse" id="V28">28&#160;</span>తన మనసులో, “నేను ఆయన బట్టలు తాకితే చాలు, నాకు నయమౌతుంది” అని అనుకుని, ఆయన వెనకగా వచ్చి ఆయన వస్త్రం తాకింది.  <span class="verse" id="V29">29&#160;</span>వెంటనే ఆమె రక్తస్రావం ఆగిపోయింది. తన జబ్బు పూర్తిగా నయమైందని ఆమె గ్రహించింది. </div><div class='p'> <span class="verse" id="V30">30&#160;</span>వెంటనే యేసు తనలో నుండి శక్తి బయలువెళ్ళిందని గ్రహించి, ప్రజలవైపు తిరిగి, <span class='wj'>“నా బట్టలు తాకినదెవరు?”</span> అని అన్నాడు.  <span class="verse" id="V31">31&#160;</span>ఆయన శిష్యులు, “ఇంతమంది నీ మీద పడుతున్నారు గదా! అయినా <span class='wj'>‘నన్ను తాకినది ఎవరు?’</span> అంటున్నావేమిటి!” అన్నారు.  <span class="verse" id="V32">32&#160;</span>కాని యేసు, తనను తాకిన వారికోసం చుట్టూ చూశాడు.  <span class="verse" id="V33">33&#160;</span>ఆ స్త్రీ తాను బాగుపడ్డానని గ్రహించి, భయంతో వణుకుతూ వచ్చి యేసు కాళ్ళపై పడి, జరిగిందంతా చెప్పింది.  <span class="verse" id="V34">34&#160;</span>ఆయన ఆమెతో, <span class='wj'>“అమ్మాయీ! నీ విశ్వాసమే నిన్ను బాగుచేసింది. రోగనివారణ కలిగి శాంతిగా తిరిగి వెళ్ళు”</span> అన్నాడు. </div><div class='p'> <span class="verse" id="V35">35&#160;</span>యేసు ఇంకా మాట్లాడుతుండగా, యూదుల సమాజ మందిరం అధికారి యాయీరు ఇంటి నుండి కొందరు వచ్చి యాయీరుతో, “నీ కూతురు చనిపోయింది. ఇంక గురువుకు బాధ కలిగించడం ఎందుకు?” అని అన్నారు.  <span class="verse" id="V36">36&#160;</span>యేసు వారి మాటలు పట్టించుకోకుండా, వెంటనే సమాజ మందిరం అధికారితో, <span class='wj'>“భయపడకు, నమ్మకం మాత్రం ఉంచు”</span> అన్నాడు.  <span class="verse" id="V37">37&#160;</span>అప్పుడాయన పేతురును, యాకోబును, యాకోబు సోదరుడు యోహానును తప్ప ఎవ్వరినీ తన వెంట రానివ్వలేదు. </div><div class='p'> <span class="verse" id="V38">38&#160;</span>ఆయన యాయీరు ఇంటికి వచ్చినప్పుడు అక్కడ ఉన్నవారు బిగ్గరగా ఏడుస్తూ, రోదిస్తూ ఉండడం యేసు చూశాడు.  <span class="verse" id="V39">39&#160;</span>ఆయన ఇంట్లోకి వెళ్ళి వాళ్లతో, <span class='wj'>“ఎందుకు గాభరా పడుతున్నారు? ఎందుకు ఏడుస్తున్నారు? ఆమె చనిపోలేదు, నిద్రలో ఉంది, అంతే”</span> అన్నాడు.  <span class="verse" id="V40">40&#160;</span>కాని, వారు ఆయనను హేళన చేశారు. యేసు వారందర్నీ బయటకు పంపిన తరువాత ఆమె తండ్రిని, తల్లిని, తనతో ఉన్న శిష్యులను వెంటబెట్టుకుని ఆమె ఉన్న గదిలోకి వెళ్ళాడు. </div><div class='p'> <span class="verse" id="V41">41&#160;</span>ఆమె చెయ్యి తన చేతిలోకి తీసుకుని, <span class='wj'>“తలితా కుమీ!”</span> అని అన్నాడు. ఆ మాటకు, <span class='wj'>“చిన్నపాపా! నీతో నేనంటున్నాను, లే!”</span> అని అర్థం.  <span class="verse" id="V42">42&#160;</span>వెంటనే ఆమె లేచి నడిచింది. ఆమె వయస్సు పన్నెండేళ్ళు. ఇది చూసి వారికి చాలా ఆశ్చర్యం కలిగింది.  <span class="verse" id="V43">43&#160;</span>ఈ సంగతి ఎవ్వరికి చెప్పవద్దని ఆయన వారికి గట్టిగా ఆజ్ఞాపించాడు. ఆ అమ్మాయికి తినడానికి ఏదైనా ఇవ్వమని వారితో చెప్పాడు. </div><ul class='tnav'>
<li><a href='index.htm'>మార్కు రాసిన సువార్త</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
</div>
<div class="copyright">

<p align="center"><a href='copyright.htm'>© 2017 BCS</a></p>
</div>
</div></body></html>
